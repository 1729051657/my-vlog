---
title: 岑参诗集
date: 2022-02-28
tags:
 - 岑参诗集
categories:
 - 电子书
---



卷一  1 【北庭西郊候封大夫受降回军献上】岑参 

胡地苜蓿美，轮台征马肥。大夫讨匈奴，前月西出师。
甲兵未得战，降虏来如归。橐驼何连连，穹帐亦累累。
阴山烽火灭，剑水羽书稀。却笑霍嫖姚，区区徒尔为。
西郊候中军，平沙悬落晖。驿马从西来，双节夹路驰。
喜鹊捧金印，蛟龙盘画旗。如公未四十，富贵能及时。
直上排青云，傍看疾若飞。前年斩楼兰，去岁平月支。
天子日殊宠，朝廷方见推。何幸一书生，忽蒙国士知。
侧身佐戎幕，敛衽事边陲。自逐定远侯，亦著短后衣。
近来能走马，不弱并州儿。



   卷一  2 【初至西虢官舍南池，呈左右省及南宫诸故人】岑参 

黜官自西掖，待罪临下阳。空积犬马恋，岂思鹓鹭行。
素多江湖意，偶佐山水乡。满院池月静，卷帘溪雨凉。
轩窗竹翠湿，案牍荷花香。白鸟上衣桁，青苔生笔床。
数公不可见，一别尽相忘。敢恨青琐客，无情华省郎。
早年迷进退，晚节悟行藏。他日能相访，嵩南旧草堂。


   卷一  3 【过梁州奉赠张尚书大夫公】岑参 

汉中二良将，今昔各一时。韩信此登坛，尚书复来斯。
手把铜虎符，身总丈人师。错落北斗星，照耀黑水湄。
英雄若神授，大材济时危。顷岁遇雷云，精神感灵祇。
勋业振青史，恩德继鸿私。羌虏昔未平，华阳积僵尸。
人烟绝墟落，鬼火依城池。巴汉空水流，褒斜惟鸟飞。
自公布德政，此地生光辉。百堵创里闾，千家恤茕嫠。
层城重鼓角，甲士如熊罴。坐啸风自调，行春雨仍随。
芃芃麦苗长，蔼蔼桑叶肥。浮客相与来，群盗不敢窥。
何幸承嘉惠，小年即相知。富贵情易疏，相逢心不移。
置酒宴高馆，娇歌杂青丝。锦席绣拂庐，玉盘金屈卮。
春景透高戟，江云彗长麾。枥马嘶柳阴，美人映花枝。
门传大夫印，世拥上将旗。承家令名扬，许国苦节施。
戎幕宁久驻，台阶不应迟。别有弹冠士，希君无见遗。 

   卷一  4 【登北庭北楼，呈幕中诸公】岑参 

尝读西域传，汉家得轮台。古塞千年空，阴山独崔嵬。
二庭近西海，六月秋风来。日暮上北楼，杀气凝不开。
大荒无鸟飞，但见白龙塠。旧国眇天末，归心日悠哉。
上将新破胡，西郊绝烟埃。边城寂无事，抚剑空徘徊。
幸得趋幕中，托身厕群才。早知安边计，未尽平生怀。


   卷一  5 【初过陇山途中，呈宇文判官】岑参 

一驿过一驿，驿骑如星流。平明发咸阳，暮及陇山头。
陇水不可听，呜咽令人愁。沙尘扑马汗，雾露凝貂裘。
西来谁家子，自道新封侯。前月发安西，路上无停留。
都护犹未到，来时在西州。十日过沙碛，终朝风不休。
马走碎石中，四蹄皆血流。万里奉王事，一身无所求。
也知塞垣苦，岂为妻子谋。山口月欲出，先照关城楼。
溪流与松风，静夜相飕飗。别家赖归梦，山塞多离忧。
与子且携手，不愁前路修。



   卷一  6 【陪狄员外早秋登府西楼，因呈院中诸公】岑参 

常爱张仪楼，西山正相当。千峰带积雪，百里临城墙。
烟氛扫晴空，草树映朝光。车马隘百井，里閈盘二江。
亚相自登坛，时危安此方。威声振蛮貊，惠化钟华阳。
旌节罗广庭，戈鋋凛秋霜。阶下貔虎士，幕中鹓鹭行。
今我忽登临，顾恩不望乡。知己犹未报，鬓毛飒已苍。
时命难自知，功业岂暂忘。蝉鸣秋城夕，鸟去江天长。
兵马休战争，风尘尚苍茫。谁当共携手，赖有冬官郎。



   卷一  7 【冬夜宿仙游寺南凉堂，呈谦道人】岑参 

太乙连太白，两山知几重。路盘石门窄，匹马行才通。
日西倒山寺，林下逢支公。昨夜山北时，星星闻此钟。
秦女去已久，仙台在中峰。箫声不可闻，此地留遗踪。
石潭积黛色，每岁投金龙。乱流争迅湍，喷薄如雷风。
夜来闻清磬，月出苍山空。空山满清光，水树相玲珑。
回廊映密竹，秋殿隐深松。灯影落前谿，夜宿水声中。
爱兹林峦好，结宇向谿东。相识唯山僧，邻家一钓翁。
林晚栗初拆，枝寒梨已红。物幽兴易惬，事胜趣弥浓。
愿谢区中缘，永依金人宫。寄报乘辇客，簪裾尔何容。



   卷一  8 【潼关镇国军句覆使院早春，寄王同州】岑参 

胡寇尚未尽，大军镇关门。旌旗遍草木，兵马如云屯。
圣朝正用武，诸将皆承恩。不见征战功，但闻歌吹喧。
儒生有长策，闭口不敢言。昨从关东来，思与故人论。
何为廊庙器，至今居外藩。黄霸宁淹留，苍生望腾鶱。
卷帘见西岳，仙掌明朝暾。昨夜闻春风，戴胜过后园。
各自限官守，何由叙凉温。离忧不可忘，襟背思树萱。 

   卷一  9 【青山峡口泊舟怀狄侍御】岑参 

峡口秋水壮，沙边且停桡。奔涛振石壁，峰势如动摇。
九月芦花新，弥令客心焦。谁念在江岛，故人满天朝。
无处豁心胸，忧来醉能销。往来巴山道，三见秋草凋。
狄生新相知，才调凌云霄。赋诗析造化，入幕生风飙。
把笔判甲兵，战士不敢骄。皆云梁公后，遇鼎还能调。
离别倏经时，音尘殊寂寥。何当见夫子，不叹乡关遥。



   卷一  10 【寄青城龙谿奂道人】岑参 

五岳之丈人，西望青瞢瞢。云开露崖峤，百里见石棱。
龙谿盘中峰，上有莲华僧。绝顶小兰若，四时岚气凝。
身同云虚无，心与谿清澄。诵戒龙每听，赋诗人则称。
杉风吹袈裟，石壁悬孤灯。久欲谢微禄，誓将归大乘。
愿闻开士说，庶以心相应。 

   卷一  11 【梁州对雨怀麹二秀才，便呈麹大判官时疾赠余新诗】岑参 

江上云气黑，gg山昨夜雷。水恶平明飞，雨从嶓冢来。
濛濛随风过，萧飒鸣庭槐。隔帘湿衣巾，当暑凉幽斋。
麹生住相近，言语阻且乖。卧疾不见人，午时门始开。
终日看本草，药苗满前阶。兄弟早有名，甲科皆秀才。
二人事慈母，不弱古老莱。昨叹携手迟，未尽平生怀。
爱君有佳句，一日吟几回。



   卷一  12 【潼关使院怀王七季友】岑参 

王生今才子，时辈咸所仰。何当见颜色，终日劳梦想。
驱车到关下，欲往阻河广。满日徒春华，思君罢心赏。
开门见太华，朝日映高掌。忽觉莲花峰，别来更如长。
无心顾微禄，有意在独往。不负林中期，终当出尘网。



   卷一  13 【至大梁却寄匡城主人】岑参 

一从弃鱼钓，十载干明王。无由谒天阶，却欲归沧浪。
仲秋至东郡，遂见天雨霜。昨日梦故山，蕙草色已黄。
平明辞铁丘，薄暮游大梁。仲秋萧条景，拔剌飞鹅鶬。
四郊阴气闭，万里无晶光。长风吹白茅，野火烧枯桑。
故人南燕吏，籍籍名更香。聊以玉壶赠，置之君子堂。



   卷一  14 【宿华阴东郭客舍忆阎防】岑参 

次舍山郭近，解鞍鸣钟时。主人炊新粒，行子充夜饥。
关月生首阳，照见华阴祠。苍茫秋山晦，萧瑟寒松悲。
久从园庐别，遂与朋知辞。旧壑兰杜晚，归轩今已迟。



   卷一  15 【宿东谿王屋李隐者】岑参 

山店不凿井，百家同一泉。晚来南村黑，雨色和人烟。
霜畦吐寒菜，沙雁噪河田。隐者不可见，天坛飞鸟边。


   卷一  16 【郊行寄杜位】岑参 

崷崒空城烟，凄清寒山景。秋风引归梦，昨夜到汝颍。
近寺闻钟声，映陂见树影。所思何由见，东北徒引领。



   卷一  17 【怀叶县关操、姚旷、韩涉、李叔齐】岑参 

数子皆故人，一时吏宛叶。经年总不见，书札徒满箧。
斜日半空庭，旋风走梨叶。去君千里地，言笑何时接。 

   卷一  18 【西蜀旅舍春叹，寄朝中故人呈狄评事】岑参 

春与人相乖，柳青头转白。生平未得意，览镜私自惜。
四海犹未安，一身无所适。自从兵戈动，遂觉天地窄。
功业悲后时，光阴叹虚掷。却为文章累，幸有开济策。
何负当途人，无心矜窘厄。回瞻后来者，皆欲肆轥轹。
起草思南宫，寄言忆西掖。时危任舒卷，身退知损益。
穷巷草转深，闲门日将夕。桥西暮雨黑，篱外春江碧。
昨者初识君，相看俱是客。声华同道术，世业通往昔。
早须归天阶，不得安孔席。吾先税归鞅，旧国如咫尺。



   卷一  19 【太白东溪张老舍即事，寄舍弟侄等】岑参 

渭上秋雨过，北风何骚骚。天晴诸山出，太白峰最高。
主人东溪老，两耳生长毫。远近知百岁，子孙皆二毛。
中庭井阑上，一架猕猴桃。石泉饭香粳，酒瓮开新槽。
爱兹田中趣，始悟世上劳。我行有胜事，书此寄尔曹。


   卷一  20 【上嘉州青衣山中峰，题惠净上人幽居，寄兵部杨郎中】岑参 

青衣谁开凿，独在水中央。浮舟一跻攀，侧径缘穹苍。
绝顶诣老僧，豁然登上方。诸岭一何小，三江奔茫茫。
兰若向西开，峨眉正相当。猿鸟乐钟磬，松萝泛天香。
江云入袈裟，山月吐绳床。早知清净理，久乃机心忘。
尚以名宦拘，聿来夷獠乡。吾友不可见，郁为尚书郎。
早岁爱丹经，留心向青囊。渺渺云智远，幽幽海怀长。
胜赏欲与俱，引领遥相望。为政愧无术，分忧幸时康。
君子满天朝，老夫忆沧浪。况值庐山远，抽簪归法王。



   卷一  21 【入剑门作，寄杜、杨二郎中，时二公并为杜元帅判官】岑参 

不知造化初，此山谁开坼。双崖倚天立，万仞从地劈。
云飞不到顶，鸟去难过壁。速驾畏岩倾，单行愁路窄。
平明地仍黑，停午日暂赤。凛凛三伏寒，巉巉五丁迹。
与时忽开闭，作固或顺逆。磅礴跨岷峨，巍蟠限蛮貊。
星当觜参分，地处西南僻。陡觉烟景殊，杳将华夏隔。
刘氏昔颠覆，公孙曾败绩。始知德不修，恃此险何益。
相公总师旅，远近罢金革。杜母来何迟，蜀人应更惜。
暂回丹青虑，少用开济策。二友华省郎，俱为幕中客。
良筹佐戎律，精理皆硕画。高文出诗骚，奥学穷讨赜。
圣朝无外户，寰宇被德泽。四海今一家，徒然剑门石。


   卷一  22 【巩北秋兴，寄崔明允】岑参 

白露披梧桐，玄蝉昼夜号。秋风万里动，日暮黄云高。
君子佐休明，小人事蓬蒿。所适在鱼鸟，焉能徇锥刀。
孤舟向广武，一鸟归成皋。胜概日相与，思君心郁陶。


   卷一  23 【春遇南使，贻赵知音】岑参 

端居春心醉，襟背思树萱。美人在南州，为尔歌北门。
北风吹烟物，戴胜鸣中园。枯杨长新条，芳草滋旧根。
网丝结宝琴，尘埃被空樽。适遇江海信，聊与南客论。


   卷一  24 【冀州客舍酒酣贻王绮寄题南楼（时王子欲应制举西上）】岑参 

夫子傲常调，诏书下征求。知君欲谒帝，秣马趋西周。
逸足何駸駸，美声实风流。学富赡清词，下笔不能休。
君家一何盛，赫奕难为俦。伯父四五人，同时为诸侯。
忆昨始相值，值君客贝丘。相看复乘兴，携手到冀州。
前日在南县，与君上北楼。野旷不见山，白日落草头。
客舍梨花繁，深花隐鸣鸠。南邻新酒熟，有女弹箜篌。
醉后或狂歌，酒醒满离忧。主人不相识，此地难淹留。
吾庐终南下，堪与王孙游。何当肯相寻，澧上一孤舟。



   卷一  25 【终南云际精舍寻法澄上人不遇归高冠东潭石淙…贻友人】岑参 

昨夜云际宿，旦从西峰回。不见林中僧，微雨潭上来。
诸峰皆青翠，秦岭独不开。石鼓有时鸣，秦王安在哉。
东南云开处，突兀猕猴台。崖口悬瀑流，半空白皑皑。
喷壁四时雨，傍村终日雷。北瞻长安道，日夕生尘埃。
若访张仲蔚，衡门满蒿莱。 

   卷一  26 【敬酬杜华淇上见赠，兼呈熊曜】岑参 

杜侯实才子，盛名不可及。只曾效一官，今已年四十。
是君同时者，已有尚书郎。怜君独未遇，淹泊在他乡。
我从京师来，到此喜相见。共论穷途事，不觉泪满面。
忆昨癸未岁，吾兄自江东。得君江湖诗，骨气凌谢公。
熊生尉淇上，开馆常待客。喜我二人来，欢笑朝复夕。
县楼压春岸，戴胜鸣花枝。吾徒在舟中，纵酒兼弹棋。
三月犹未还，寒愁满春草。赖蒙瑶华赠，讽咏慰怀抱。



   卷一  27 【酬成少尹骆谷行见呈】岑参 

闻君行路难，惆怅临长衢。岂不惮险艰，王程剩相拘。
忆昨蓬莱宫，新授刺史符。明主仍赐衣，价直千万馀。
何幸承命日，得与夫子俱。携手出华省，连镳赴长途。
五马当路嘶，按节投蜀都。千崖信萦折，一径何盘纡。
层冰滑征轮，密竹碍隼旟。深林迷昏旦，栈道凌空虚。
飞雪缩马毛，烈风擘我肤。峰攒望天小，亭午见日初。
夜宿月近人，朝行云满车。泉浇石罅坼，火入松心枯。
亚尹同心者，风流贤大夫。荣禄上及亲，之官随板舆。
高价振台阁，清词出应徐。成都春酒香，且用俸钱沽。
浮名何足道，海上堪乘桴。



   卷一  28 【虢中酬陕西甄判官见赠】岑参 

微才弃散地，拙宦惭清时。白发徒自负，青云难可期。
胡尘暗东洛，亚相方出师。分陕振鼓鼙，二崤满旌旗。
夫子廊庙器，迥然青冥姿。阃外佐戎律，幕中吐兵奇。
前者驿使来，忽枉行军诗。昼吟庭花落，夜讽山月移。
昔君隐苏门，浪迹不可羁。诏书自征用，令誉天下知。
别来春草长，东望转相思。寂寞山城暮，空闻画角悲。



   卷一  29 【送许子擢第归江宁拜亲，因寄王大昌龄】岑参 

建业控京口，金陵款沧溟。君家临秦淮，傍对石头城。
十年自勤学，一鼓游上京。青春登甲科，动地闻香名。
解榻皆五侯，结交尽群英。六月槐花飞，忽思莼菜羹。
跨马出国门，丹阳返柴荆。楚云引归帆，淮水浮客程。
到家拜亲时，入门有光荣。乡人尽来贺，置酒相邀迎。
闲眺北顾楼，醉眠湖上亭。月从海门出，照见茅山青。
昔为帝王州，今幸天地平。五朝变人世，千载空江声。
玄元告灵符，丹洞获其铭。皇帝受玉册，群臣罗天庭。
喜气薄太阳，祥光彻窅冥。奔走朝万国，崩腾集百灵。
王兄尚谪宦，屡见秋云生。孤城带后湖，心与湖水清。
一县无诤辞，有时开道经。黄鹤垂两翅，徘徊但悲鸣。
相思不可见，空望牛女星。



   卷一  30 【武威送刘单判官赴安西行营，便呈高开府】岑参 

热海亘铁门，火山赫金方。白草磨天涯，湖沙莽茫茫。
夫子佐戎幕，其锋利如霜。中岁学兵符，不能守文章。
功业须及时，立身有行藏。男儿感忠义，万里忘越乡。
孟夏边候迟，胡国草木长。马疾过飞鸟，天穷超夕阳。
都护新出师，五月发军装。甲兵二百万，错落黄金光。
扬旗拂昆仑，伐鼓震蒲昌。太白引官军，天威临大荒。
西望云似蛇，戎夷知丧亡。浑驱大宛马，系取楼兰王。
曾到交河城，风土断人肠。寒驿远如点，边烽互相望。
赤亭多飘风，鼓怒不可当。有时无人行，沙石乱飘扬。
夜静天萧条，鬼哭夹道傍。地上多髑髅，皆是古战场。
置酒高馆夕，边城月苍苍。军中宰肥牛，堂上罗羽觞。
红泪金烛盘，娇歌艳新妆。望君仰青冥，短翮难可翔。
苍然西郊道，握手何慨慷。 

   卷一  31 【送王大昌龄赴江宁】岑参 

对酒寂不语，怅然悲送君。明时未得用，白首徒攻文。
泽国从一官，沧波几千里。群公满天阙，独去过淮水。
旧家富春渚，尝忆卧江楼。自闻君欲行，频望南徐州。
穷巷独闭门，寒灯静深屋。北风吹微雪，抱被肯同宿。
君行到京口，正是桃花时。舟中饶孤兴，湖上多新诗。
潜虬且深蟠，黄鹄举未晚。惜君青云器，努力加餐饭。



   卷一  32 【送祁乐归河东】岑参 

祁乐后来秀，挺身出河东。往年诣骊山，献赋温泉宫。
天子不召见，挥鞭遂从戎。前月还长安，囊中金已空。
有时忽乘兴，画出江上峰。床头苍梧云，帘下天台松。
忽如高堂上，飒飒生清风。五月火云屯，气烧天地红。
鸟且不敢飞，子行如转蓬。少华与首阳，隔河势争雄。
新月河上出，清光满关中。置酒灞亭别，高歌披心胸。
君到故山时，为谢五老翁。 

   卷一  33 【北庭贻宗学士道别】岑参 

万事不可料，叹君在军中。读书破万卷，何事来从戎。
曾逐李轻车，西征出太蒙。荷戈月窟外，擐甲昆仑东。
两度皆破胡，朝廷轻战功。十年只一命，万里如飘蓬。
容鬓老胡尘，衣裘脆边风。忽来轮台下，相见披心胸。
饮酒对春草，弹棋闻夜钟。今且还龟兹，臂上悬角弓。
平沙向旅馆，匹马随飞鸿。孤城倚大碛，海气迎边空。
四月犹自寒，天山雪濛濛。君有贤主将，何谓泣途穷。
时来整六翮，一举凌苍穹。 

   卷一  34 【送许拾遗恩归江宁拜亲】岑参 

诏书下青琐，驷马还吴洲。束帛仍赐衣，恩波涨沧流。
微禄将及亲，向家非远游。看君五斗米，不谢万户侯。
适出西掖垣，如到南徐州。归心望海日，乡梦登江楼。
大江盘金陵，诸山横石头。枫树隐茅屋，橘林系渔舟。
种药疏故畦，钓鱼垂旧钩。对月京口夕，观涛海门秋。
天子怜谏官，论事不可休。早来丹墀下，高驾无淹留。



   卷一  35 【虢州郡斋南池幽兴，因与阎二侍御道别】岑参 

池色净天碧，水凉雨凄凄。快风从东南，荷叶翻向西。
性本爱鱼鸟，未能返岩谿。中岁徇微官，遂令心赏睽。
及兹佐山郡，不异寻幽栖。小吏趋竹径，讼庭侵药畦。
胡尘暗河洛，二陕震鼓鼙。故人佐戎轩，逸翮凌云霓。
行军在函谷，两度闻莺啼。相看红旗下，饮酒白日低。
闻君欲朝天，驷马临道嘶。仰望浮与沉，忽如云与泥。
夜眠驿楼月，晓发关城鸡。惆怅西郊暮，乡书对君题。



   卷一  36 【青龙招提归一上人远游吴楚别诗】岑参 

久交应真侣，最叹青龙僧。弃官向二年，削发归一乘。
了然莹心身，洁念乐空寂。名香泛窗户，幽磬清晓夕。
往年仗一剑，由是佐二庭。于焉久从戎，兼复解论兵。
世人犹未知，天子愿相见。朝从青莲宇，暮入白虎殿。
宫女擎锡杖，御筵出香炉。说法开藏经，论边穷阵图。
忘机厌尘喧，浪迹向江海。思师石可访，惠远峰犹在。
今旦飞锡去，何时持钵还。湖烟冷吴门，淮月衔楚山。
一身如浮云，万里过江水。相思眇天末，南望无穷已。


   卷一  37 【送李翥游江外】岑参 

相识应十载，见君只一官。家贫禄尚薄，霜降衣仍单。
惆怅秋草死，萧条芳岁阑。且寻沧洲路，遥指吴云端。
匹马关塞远，孤舟江海宽。夜眠楚烟湿，晓饭湖山寒。
砧净红鲙落，袖香朱橘团。帆前见禹庙，枕底闻严滩。
便获赏心趣，岂歌行路难。青门须醉别，少为解征鞍。 

   卷一  38 【送王著作赴淮西幕府】岑参 

燕子与百劳，一西复一东。天空信寥廓，翔集何时同。
知己怅难遇，良朋非易逢。怜君心相亲，与我家又通。
言笑日无度，书札凡几封。湛湛万顷陂，森森千丈松。
不知有机巧，无事干心胸。满堂皆酒徒，岂复羡王公。
早年抱将略，累岁依幕中。昨者从淮西，归来奏边功。
承恩长乐殿，醉出明光宫。逆旅悲寒蝉，客梦惊飞鸿。
发家见春草，却去闻秋风。月色冷楚城，淮光透霜空。
各自务功业，当须激深衷。别后能相思，何嗟山水重。



   卷一  39 【送张秘书充刘相公通汴河判官，便赴江外觐省】岑参 

前年见君时，见君正泥蟠。去年见君处，见君已风抟。
朝趋赤墀前，高视青云端。新登麒麟阁，适脱獬豸冠。
刘公领舟楫，汴水扬波澜。万里江海通，九州天地宽。
昨夜动使星，今旦送征鞍。老亲在吴郡，令弟双同官。
鲈鲙剩堪忆，莼羹殊可餐。既参幕中画，复展膝下欢。
因送故人行，试歌行路难。何处路最难，最难在长安。
长安多权贵，珂珮声珊珊。儒生直如弦，权贵不须干。
斗酒取一醉，孤琴为君弹。临岐欲有赠，持以握中兰。


   卷一  40 【冬宵家会饯李郎司兵赴同州】岑参 

急管杂青丝，玉瓶金屈卮。寒天高堂夜，扑地飞雪时。
贺君关西掾，新绶腰下垂。白面皇家郎，逸翮青云姿。
明旦之官去，他辰良会稀。惜别冬夜短，务欢杯行迟。
季女犹自小，老夫未令归。且看匹马行，不得鸣凤飞。
昔岁到冯翊，人烟接京师。曾上月楼头，遥见西岳祠。
沙苑逼官舍，莲峰压城池。多暇或自公，读书复弹棋。
州县信徒劳，云霄亦可期。应须力为政，聊慰此相思。


   卷一  41 【送颜平原】岑参 

天子念黎庶，诏书换诸侯。仙郎授剖符，华省辍分忧。
置酒会前殿，赐钱若山丘。天章降三光，圣泽该九州。
吾兄镇河朔，拜命宣皇猷。驷马辞国门，一星东北流。
夏云照银印，暑雨随行輈。赤笔仍在箧，炉香惹衣裘。
此地邻东溟，孤城吊沧洲。海风掣金戟，导吏呼鸣驺。
郊原北连燕，剽劫风未休。鱼盐隘里巷，桑柘盈田畴。
为郡岂淹旬，政成应未秋。易俗去猛虎，化人似驯鸥。
苍生已望君，黄霸宁久留。



   卷一  42 【送狄员外巡按西山军（得霁字）】岑参 

兵马守西山，中国非得计。不知何代策，空使蜀人弊。
八州崖谷深，千里云雪闭。泉浇阁道滑，水冻绳桥脆。
战士常苦饥，糗粮不相继。胡兵犹不归，空山积年岁。
儒生识损益，言事皆审谛。狄子幕府郎，有谋必康济。
胸中悬明镜，照耀无巨细。莫辞冒险艰，可以裨节制。
相思江楼夕，愁见月澄霁。 

   卷一  43 【虢州送郑兴宗弟归扶风别庐】岑参 

佐郡已三载，岂能长后时。出关少亲友，赖汝常相随。
今旦忽言别，怆然俱泪垂。平生沧洲意，独有青山知。
州县不敢说，云霄谁敢期。因怀东谿老，最忆南峰缁。
为我多种药，还山应未迟。



   卷一  44 【澧头送蒋侯】岑参 

君住澧水北，我家澧水西。两村辨乔木，五里闻鸣鸡。
饮酒溪雨过，弹棋山月低。徒闻蒋生径，尔去谁相携。


   卷一  45 【送永寿王赞府径归县（得蝉字）】岑参 

当官接闲暇，暂得归林泉。百里路不宿，两乡山复连。
夜深露湿簟，月出风惊蝉。且尽主人酒，为君从醉眠。



   卷一  46 【南池宴饯辛子，赋得蝌斗子】岑参 

临池见蝌斗，羡尔乐有馀。不忧网与钓，幸得免为鱼。
且愿充文字，登君尺素书。



   卷一  47 【登嘉州凌云寺作】岑参 

寺出飞鸟外，青峰戴朱楼。搏壁跻半空，喜得登上头。
始知宇宙阔，下看三江流。天晴见峨眉，如向波上浮。
迥旷烟景豁，阴森棕楠稠。愿割区中缘，永从尘外游。
回风吹虎穴，片雨当龙湫。僧房云濛濛，夏月寒飕飕。
回合俯近郭，寥落见远舟。胜概无端倪，天宫可淹留。
一官讵足道，欲去令人愁。



   卷一  48 【与高適、薛据登慈恩寺浮图】岑参 

塔势如涌出，孤高耸天宫。登临出世界，磴道盘虚空。
突兀压神州，峥嵘如鬼工。四角碍白日，七层摩苍穹。
下窥指高鸟，俯听闻惊风。连山若波涛，奔凑似朝东。
青槐夹驰道，宫馆何玲珑。秋色从西来，苍然满关中。
五陵北原上，万古青濛濛。净理了可悟，胜因夙所宗。
誓将挂冠去，觉道资无穷。 

   卷一  49 【登千福寺楚金禅师法华院多宝塔】岑参 

多宝灭已久，莲华付吾师。宝塔凌太空，忽如涌出时。
数年功不成，一志坚自持。明主亲梦见，世人今始知。
千家献黄金，万匠磨琉璃。既空泰山木，亦罄天府赀。
焚香如云屯，幡盖珊珊垂。悉窣神绕护，众魔不敢窥。
作礼睹灵境，焚香方证疑。庶割区中缘，脱身恒在兹。 

   卷一  50 【出关经华岳寺，访法华云公】岑参 

野寺聊解鞍，偶见法华僧。开门对西岳，石壁青棱层。
竹径厚苍苔，松门盘紫藤。长廊列古画，高殿悬孤灯。
五月山雨热，三峰火云蒸。侧闻樵人言，深谷犹积冰。
久愿寻此山，至今嗟未能。谪官忽东走，王程苦相仍。
欲去恋双树，何由穷一乘。月轮吐山郭，夜色空清澄。


   卷一  51 【春半与群公同游元处士别业】岑参 

郭南处士宅，门外罗群峰。胜概忽相引，春华今正浓。
山厨竹里爨，野碓藤间舂。对酒云数片，卷帘花万重。
岩泉嗟到晚，州县欲归慵。草色带朝雨，滩声兼夜钟。
爱兹清俗虑，何事老尘容。况有林下约，转怀方外踪。



   卷一  52 【陪群公龙冈寺泛舟（得盘字）】岑参 

汉水天一色，寺楼波底看。钟鸣长空夕，月出孤舟寒。
映酒见山火，隔帘闻夜滩。紫鳞掣芳饵，红烛然金盘。
良友兴正惬，胜游情未阑。此中堪倒载，须尽主人欢。



   卷一  53 【终南山双峰草堂作】岑参 

敛迹归山田，息心谢时辈。昼还草堂卧，但与双峰对。
兴来恣佳游，事惬符胜概。著书高窗下，日夕见城内。
曩为世人误，遂负平生爱。久与林壑辞，及来松杉大。
偶兹近精庐，屡得名僧会。有时逐樵渔，尽日不冠带。
崖口上新月，石门破苍霭。色向群木深，光摇一潭碎。
缅怀郑生谷，颇忆严子濑。胜事犹可追，斯人邈千载。


   卷一  54 【左仆射相国冀公东斋幽居（同黎拾遗赋献）】岑参 

丞相百僚长，两朝居此官。成功云雷际，翊圣天地安。
不矜南宫贵，只向东山看。宅占凤城胜，窗中云岭宽。
午时松轩夕，六月藤斋寒。玉珮罥女萝，金印耀牡丹。
山蝉上衣桁，野鼠缘药盘。有时披道书，竟日不著冠。
幸得趋省闱，常欣在门阑。何当复持衡，短翮期风抟。 

   卷一  55 【过缑山王处士黑石谷隐居】岑参 

旧居缑山下，偏识缑山云。处士久不还，见云如见君。
别来逾十秋，兵马日纷纷。青谿开战场，黑谷屯行军。
遂令巢由辈，远逐麋鹿群。独有南涧水，潺湲如昔闻。 

   卷一  56 【缑山西峰草堂作】岑参 

结庐对中岳，青翠常在门。遂耽水木兴，尽作渔樵言。
顷来阙章句，但欲闲心魂。日色隐空谷，蝉声喧暮村。
曩闻道士语，偶见清净源。隐几阅吹叶，乘秋眺归根。
独游念求仲，开径招王孙。片雨下南涧，孤峰出东原。
栖迟虑益澹，脱略道弥敦。野霭晴拂枕，客帆遥入轩。
尚平今何在，此意谁与论。伫立云去尽，苍苍月开园。



   卷一  57 【观楚国寺璋上人写一切经院，南有曲池深竹】岑参 

璋公不出院，群木闭深居。誓写一切经，欲向万卷馀。
挥毫散林鹊，研墨惊池鱼。音翻四句偈，字译五天书。
鸣钟竹阴晚，汲水桐花初。雨气润衣钵，香烟泛庭除。
此地日清净，诸天应未如。不知将锡杖，早晚蹑空虚。 

   卷一  58 【寻巩县南李处士别业】岑参 

先生近南郭，茅屋临东川。桑叶隐村户，芦花映钓船。
有时著书暇，尽日窗中眠。且喜闾井近，灌田同一泉。



   卷一  59 【闻崔十二侍御灌口夜宿报恩寺】岑参 

闻君寻野寺，便宿支公房。溪月冷深殿，江云拥回廊。
然灯松林静，煮茗柴门香。胜事不可接，相思幽兴长。


   卷一  60 【自潘陵尖还少室居止，秋夕凭眺】岑参 

草堂近少室，夜静闻风松。月出潘陵尖，照见十六峰。
九月山叶赤，谿云淡秋容。火点伊阳村，烟深嵩角钟。
尚子不可见，蒋生难再逢。胜惬只自知，佳趣为谁浓。
昨诣山僧期，上到天坛东。向下望雷雨，云间见回龙。
夕与人群疏，转爱丘壑中。心澹水木会，兴幽鱼鸟通。
稀微了自释，出处乃不同。况本无宦情，誓将依道风。



   卷一  61 【南池夜宿，思王屋青萝旧斋】岑参 

池上卧烦暑，不栉复不巾。有时清风来，自谓羲皇人。
天晴云归尽，雨洗月色新。公事常不闲，道书日生尘。
早年家王屋，五别青萝春。安得还旧山，东谿垂钓纶。



   卷一  62 【过王判官西津所居】岑参 

胜迹不在远，爱君池馆幽。素怀岩中诺，宛得尘外游。
何必到清谿，忽来见沧洲。潜移岷山石，暗引巴江流。
树密昼先夜，竹深夏已秋。沙鸟上笔床，谿花彗帘钩。
夫子贱簪冕，注心向林丘。落日出公堂，垂纶乘钓舟。
赋诗忆楚老，载酒随江鸥。翛然一傲吏，独在西津头。



   卷一  63 【因假归白阁西草堂】岑参 

雷声傍太白，雨在八九峰。东望白阁云，半入紫阁松。
胜概纷满目，衡门趣弥浓。幸有数亩田，得延二仲踪。
早闻达士语，偶与心相通。误徇一微官，还山愧尘容。
钓竿不复把，野碓无人舂。惆怅飞鸟尽，南谿闻夜钟。 

   卷一  64 【题华严寺瑰公禅房】岑参 

寺南几十峰，峰翠晴可掬。朝从老僧饭，昨日崖口宿。
锡杖倚枯松，绳床映深竹。东谿草堂路，来往行自熟。
生事在云山，谁能复羁束。



   卷一  65 【东归留题太常徐卿草堂（在蜀）】岑参 

不谢古名将，吾知徐太常。年才三十馀，勇冠西南方。
顷曾策匹马，独出持两枪。虏骑无数来，见君不敢当。
汉将小卫霍，蜀将凌关张。卿月益清澄，将星转光芒。
复居少城北，遥对岷山阳。车马日盈门，宾客常满堂。
曲池荫高树，小径穿丛篁。江鸟飞入帘，山云来到床。
题诗芭蕉滑，对酒棕花香。诸将射猎时，君在翰墨场。
圣主赏勋业，边城最辉光。与我情绸缪，相知久芬芳。
忽作万里别，东归三峡长。 

   卷一  66 【太一石鳖崖口潭旧庐招王学士】岑参 

骤雨鸣淅沥，飕飗谿谷寒。碧潭千馀尺，下见蛟龙蟠。
石门吞众流，绝岸呀层峦。幽趣倏万变，奇观非一端。
偶逐干禄徒，十年皆小官。抱板寻旧圃，弊庐临迅湍。
君子满清朝，小人思挂冠。酿酒漉松子，引泉通竹竿。
何必濯沧浪，不能钓严滩。此地可遗老，劝君来考槃。



   卷一  67 【林卧】岑参 

偶得鱼鸟趣，复兹水木凉。远峰带雨色，落日摇川光。
臼中西山药，袖里淮南方。唯爱隐几时，独游无何乡。


   卷一  68 【骊姬墓下作（夷吾、重耳墓，隔河相去十三里）】岑参 

骊姬北原上，闭骨已千秋。浍水日东注，恶名终不流。
献公恣耽惑，视子如仇雠。此事成蔓草，我来逢古丘。
蛾眉山月苦，蝉鬓野云愁。欲吊二公子，横汾无轻舟。


   卷一  69 【东归晚次潼关怀古】岑参 

暮春别乡树，晚景低津楼。伯夷在首阳，欲往无轻舟。
遂登关城望，下见洪河流。自从巨灵开，流血千万秋。
行行潘生赋，赫赫曹公谋。川上多往事，凄凉满空洲。


   卷一  70 【楚夕旅泊古兴】岑参 

独鹤唳江月，孤帆凌楚云。秋风冷萧瑟，芦荻花纷纷。
忽思湘川老，欲访云中君。骐驎息悲鸣，愁见豺虎群。



   卷一  71 【先主武侯庙】岑参 

先主与武侯，相逢云雷际。感通君臣分，义激鱼水契。
遗庙空萧然，英灵贯千岁。



   卷一  72 【文公讲堂】岑参 

文公不可见，空使蜀人传。讲席何时散，高台岂复全。
丰碑文字灭，冥漠不知年。



   卷一  73 【杨雄草玄台】岑参 

吾悲子云居，寂寞人已去。娟娟西江月，犹照草玄处。
精怪喜无人，睢盱藏老树。 

   卷一  74 【司马相如琴台】岑参 

相如琴台古，人去台亦空。台上寒萧条，至今多悲风。
荒台汉时月，色与旧时同。 

   卷一  75 【严君平卜肆】岑参 

君平曾卖卜，卜肆芜已久。至今杖头钱，时时地上有。
不知支机石，还在人间否。



   卷一  76 【张仪楼】岑参 

传是秦时楼，巍巍至今在。楼南两江水，千古长不改。
曾闻昔时人，岁月不相待。



   卷一  77 【升仙桥】岑参 

长桥题柱去，犹是未达时。及乘驷马车，却从桥上归。
名共东流水，滔滔无尽期。 

   卷一  78 【万里桥】岑参 

成都与维扬，相去万里地。沧江东流疾，帆去如鸟翅。
楚客过此桥，东看尽垂泪。 

   卷一  79 【石犀】岑参 

江水初荡潏，蜀人几为鱼。向无尔石犀，安得有邑居。
始知李太守，伯禹亦不如。



   卷一  80 【龙女祠】岑参 

龙女何处来，来时乘风雨。祠堂青林下，宛宛如相语。
蜀人竞祈恩，捧酒仍击鼓。



   卷一  81 【使交河郡，郡在火山脚，其地苦热无雨雪，献封大夫】岑参 

奉使按胡俗，平明发轮台。暮投交河城，火山赤崔巍。
九月尚流汗，炎风吹沙埃。何事阴阳工，不遣雨雪来。
吾君方忧边，分阃资大才。昨者新破胡，安西兵马回。
铁关控天涯，万里何辽哉。烟尘不敢飞，白草空皑皑。
军中日无事，醉舞倾金罍。汉代李将军，微功合可咍。



   卷一  82 【与鲜于庶子自梓州成都少尹自褒城同行至利州道中作】岑参 

剖竹向西蜀，岷峨眇天涯。空深北阙恋，岂惮南路赊。
前日登七盘，旷然见三巴。汉水出嶓冢，梁山控褒斜。
栈道笼迅湍，行人贯层崖。岩倾劣通马，石窄难容车。
深林怯魑魅，洞穴防龙蛇。水种新插秧，山田正烧畬。
夜猿啸山雨，曙鸟鸣江花。过午方始饭，经时旋及瓜。
数公各游宦，千里皆辞家。言笑忘羁旅，还如在京华。 

   卷一  83 【下外江舟怀终南旧居】岑参 

杉冷晓猿悲，楚客心欲绝。孤舟巴山雨，万里阳台月。
水宿已淹时，芦花白如雪。颜容老难赪，把镜悲鬓发。
早年好金丹，方士传口诀。敝庐终南下，久与真侣别。
道书谁更开，药灶烟遂灭。顷来压尘网，安得有仙骨。
岩壑归去来，公卿是何物。 

   卷一  84 【安西馆中思长安】岑参 

家在日出处，朝来起东风。风从帝乡来，不异家信通。
绝域地欲尽，孤城天遂穷。弥年但走马，终日随飘蓬。
寂寞不得意，辛勤方在公。胡尘净古塞，兵气屯边空。
乡路眇天外，归期如梦中。遥凭长房术，为缩天山东。



   卷一  85 【暮秋山行】岑参 

疲马卧长坡，夕阳下通津。山风吹空林，飒飒如有人。
苍旻霁凉雨，石路无飞尘。千念集暮节，万籁悲萧晨。
鶗鴂昨夜鸣，蕙草色已陈。况在远行客，自然多苦辛。



   卷一  86 【赴犍为经龙阁道】岑参 

侧径转青壁，危梁透沧波。汗流出鸟道，胆碎窥龙涡。
骤雨暗谿口，归云网松萝。屡闻羌儿笛，厌听巴童歌。
江路险复永，梦魂愁更多。圣朝幸典郡，不敢嫌岷峨。



   卷一  87 【江上阻风雨】岑参 

江上风欲来，泊舟未能发。气昏雨已过，突兀山复出。
积浪成高丘，盘涡为嵌窟。云低岸花掩，水涨滩草没。
老树蛇蜕皮，崩崖龙退骨。平生抱忠信，艰险殊可忽。



   卷一  88 【经火山】岑参 

火山今始见，突兀蒲昌东。赤焰烧虏云，炎氛蒸塞空。
不知阴阳炭，何独然此中。我来严冬时，山下多炎风。
人马尽汗流，孰知造化功。



   卷一  89 【题铁门关楼】岑参 

铁关天西涯，极目少行客。关门一小吏，终日对石壁。
桥跨千仞危，路盘两崖窄。试登西楼望，一望头欲白。


   卷一  90 【早上五盘岭】岑参 

平旦驱驷马，旷然出五盘。江回两崖斗，日隐群峰攒。
苍翠烟景曙，森沉云树寒。松疏露孤驿，花密藏回滩。
栈道谿雨滑，畬田原草干。此行为知己，不觉蜀道难。


   卷一  91 【峨眉东脚临江听猿，怀二室旧庐】岑参 

峨眉烟翠新，昨夜秋雨洗。分明峰头树，倒插秋江底。
久别二室间，图他五斗米。哀猿不可听，北客欲流涕。



   卷一  92 【东归发犍为，至泥谿舟中作】岑参 

前日解侯印，泛舟归山东。平旦发犍为，逍遥信回风。
七月江水大，沧波涨秋空。复有峨眉僧，诵经在舟中。
夜泊防虎豹，朝行逼鱼龙。一道鸣迅湍，两边走连峰。
猿拂岸花落，鸟啼檐树重。烟霭吴楚连，溯沿湖海通。
忆昨在西掖，复曾入南宫。日出朝圣人，端笏陪群公。
不意今弃置，何由豁心胸。吾当海上去，且学乘桴翁。 

   卷一  93 【阻戎泸间群盗】岑参 

南州林莽深，亡命聚其间。杀人无昏晓，尸积填江湾。
饿虎衔髑髅，饥乌啄心肝。腥裛滩草死，血流江水殷。
夜雨风萧萧，鬼哭连楚山。三江行人绝，万里无征船。
唯有白鸟飞，空见秋月圆。罢官自南蜀，假道来兹川。
瞻望阳台云，惆怅不敢前。帝乡北近日，泸口南连蛮。
何当遇长房，缩地到京关。愿得随琴高，骑鱼向云烟。
明主每忧人，节使恒在边。兵革方御寇，尔恶胡不悛。
吾窃悲尔徒，此生安得全。 

   卷一  94 【郡斋闲坐】岑参 

负郭无良田，屈身徇微禄。平生好疏旷，何事就羁束。
幸曾趋丹墀，数得侍黄屋。故人尽荣宠，谁念此幽独。
州县非宿心，云山欣满目。顷来废章句，终日披案牍。
佐郡竟何成，自悲徒碌碌。 

   卷一  95 【衙郡守还】岑参 

世事何反覆，一身难可料。头白翻折腰，还家私自笑。
所嗟无产业，妻子嫌不调。五斗米留人，东谿忆垂钓。



   卷一  96 【行军诗二首（时扈从在凤翔）】岑参 

吾窃悲此生，四十幸未老。一朝逢世乱，终日不自保。
胡兵夺长安，宫殿生野草。伤心五陵树，不见二京道。
我皇在行军，兵马日浩浩。胡雏尚未灭，诸将恳征讨。
昨闻咸阳败，杀戮净如扫。积尸若丘山，流血涨丰镐。
干戈碍乡国，豺虎满城堡。村落皆无人，萧条空桑枣。
儒生有长策，无处豁怀抱。块然伤时人，举首哭苍昊。
早知逢世乱，少小谩读书。悔不学弯弓，向东射狂胡。
偶从谏官列，谬向丹墀趋。未能匡吾君，虚作一丈夫。
抚剑伤世路，哀歌泣良图。功业今已迟，览镜悲白须。
平生抱忠义，不敢私微躯。



   卷一  97 【秋夕听罗山人弹三峡流泉】岑参 

皤皤岷山老，抱琴鬓苍然。衫袖拂玉徽，为弹三峡泉。
此曲弹未半，高堂如空山。石林何飕飗，忽在窗户间。
绕指弄呜咽，青丝激潺湲。演漾怨楚云，虚徐韵秋烟。
疑兼阳台雨，似杂巫山猿。幽引鬼神听，净令耳目便。
楚客肠欲断，湘妃泪斑斑。谁裁青桐枝，縆以朱丝弦。
能含古人曲，递与今人传。知音难再逢，惜君方老年。
曲终月已落，惆怅东斋眠。



   卷一  98 【尹相公京兆府中棠树降甘露诗】岑参 

相国尹京兆，政成人不欺。甘露降府庭，上天表无私。
非无他人家，岂少群木枝。被兹甘棠树，美掩召伯诗。
团团甜如蜜，皛皛凝若脂。千柯玉光碎，万叶珠颗垂。
昆仑何时来，庆云相逐飞。魏宫铜盘贮，汉帝金掌持。
王泽布人和，精心动灵祇。君臣日同德，祯瑞方潜施。
何术令大臣，感通能及兹。忽惊政化理，暗与神物期。
却笑赵张辈，徒称今古稀。为君下天酒，麹糵将用时。 

   卷一  99 【刘相公中书江山画障】岑参 

相府征墨妙，挥毫天地穷。始知丹青笔，能夺造化功。
潇湘在帘间，庐壑横座中。忽疑凤凰池，暗与江海通。
粉白湖上云，黛青天际峰。昼日恒见月，孤帆如有风。
岩花不飞落，涧草无春冬。担锡香炉缁，钓鱼沧浪翁。
如何平津意，尚想尘外踪。富贵心独轻，山林兴弥浓。
喧幽趣颇异，出处事不同。请君为苍生，未可追赤松。



   卷一  100 【精卫】岑参 

负剑出北门，乘桴适东溟。一鸟海上飞，云是帝女灵。
玉颜溺水死，精卫空为名。怨积徒有志，力微竟不成。
西山木石尽，巨壑何时平。



   卷一  101 【石上藤（得上字）】岑参 

石上生孤藤，弱蔓依石长。不逢高枝引，未得凌空上。
何处堪托身，为君长万丈。 
 
 
 卷二  1 【临河客舍呈狄明府兄留题县南楼】岑参 

黎阳城南雪正飞，黎阳渡头人未归。河边酒家堪寄宿，
主人小女能缝衣。故人高卧黎阳县，一别三年不相见。
邑中雨雪偏著时，隔河东郡人遥羡。邺都唯见古时丘，
漳水还如旧日流。城上望乡应不见，朝来好是懒登楼。 

   卷二  2 【客舍悲秋，有怀两省旧游，呈幕中诸公】岑参 

三度为郎便白头，一从出守五经秋。莫言圣主长不用，
其那苍生应未休。人间岁月如流水，客舍秋风今又起。
不知心事向谁论，江上蝉鸣空满耳。



   卷二  3 【白雪歌，送武判官归京】岑参 

北风卷地白草折，胡天八月即飞雪。忽然一夜春风来，
千树万树梨花开。散入珠帘湿罗幕，狐裘不暖锦衾薄。
将军角弓不得控，都护铁衣冷难著。瀚海阑干百丈冰，
愁云黪淡万里凝。中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。轮台东门送君去，
去时雪满天山路。山回路转不见君，雪上空留马行处。



   卷二  4 【热海行，送崔侍御还京】岑参 

侧闻阴山胡儿语，西头热海水如煮。海上众鸟不敢飞，
中有鲤鱼长且肥。岸傍青草常不歇，空中白雪遥旋灭。
蒸沙烁石然虏云，沸浪炎波煎汉月。阴火潜烧天地炉，
何事偏烘西一隅。势吞月窟侵太白，气连赤坂通单于。
送君一醉天山郭，正见夕阳海边落。柏台霜威寒逼人，
热海炎气为之薄。


   卷二  5 【轮台歌，奉送封大夫出师西征】岑参 

轮台城头夜吹角，轮台城北旄头落。羽书昨夜过渠黎，
单于已在金山西。戍楼西望烟尘黑，汉兵屯在轮台北。
上将拥旄西出征，平明吹笛大军行。四边伐鼓雪海涌，
三军大呼阴山动。虏塞兵气连云屯，战场白骨缠草根。
剑河风急雪片阔，沙口石冻马蹄脱。亚相勤王甘苦辛，
誓将报主静边尘。古来青史谁不见，今见功名胜古人。



   卷二  6 【敷水歌，送窦渐入京】岑参 

罗敷昔时秦氏女，千载无人空处所。昔时流水至今流，
万事皆逐东流去。此水东流无尽期，水声还似旧来时。
岸花仍自羞红脸，堤柳犹能学翠眉。春去秋来不相待，
水中月色长不改。罗敷养蚕空耳闻，使君五马今何在。
九月霜天水正寒，故人西去度征鞍。水底鲤鱼幸无数，
愿君别后垂尺素。



   卷二  7 【天山雪歌，送萧治归京】岑参 

天山有雪常不开，千峰万岭雪崔嵬。北风夜卷赤亭口，
一夜天山雪更厚。能兼汉月照银山，复逐胡风过铁关。
交河城边飞鸟绝，轮台路上马蹄滑。晻霭寒氛万里凝，
阑干阴崖千丈冰。将军狐裘卧不暖，都护宝刀冻欲断。
正是天山雪下时，送君走马归京师。雪中何以赠君别，
惟有青青松树枝。



   卷二  8 【火山云歌，送别】岑参 

火山突兀赤亭口，火山五月火云厚。火云满山凝未开，
飞鸟千里不敢来。平明乍逐胡风断，薄暮浑随塞雨回。
缭绕斜吞铁关树，氛氲半掩交河戍。迢迢征路火山东，
山上孤云随马去。



   卷二  9 【青门歌，送东台张判官】岑参 

青门金锁平旦开，城头日出使车回。青门柳枝正堪折，
路傍一日几人别。东出青门路不穷，驿楼官树灞陵东。
花扑征衣看似绣，云随去马色疑骢。胡姬酒垆日未午，
丝绳玉缸酒如乳。灞头落花没马蹄，昨夜微雨花成泥。
黄鹂翅湿飞转低，关东尺书醉懒题。须臾望君不可见，
扬鞭飞鞚疾如箭。借问使乎何时来，莫作东飞伯劳西飞燕。



   卷二  10 【梁园歌，送河南王说判官】岑参 

君不见梁孝王修竹园，颓墙隐辚势仍存。
娇娥曼脸成草蔓，罗帷珠帘空竹根。大梁一旦人代改，
秋月春风不相待。池中几度雁新来，洲上千年鹤应在。
梁园二月梨花飞，却似梁王雪下时。当时置酒延枚叟，
肯料平台狐兔走。万事翻覆如浮云，昔人空在今人口。
单父古来称宓生，只今为政有吾兄。輶轩若过梁园道，
应傍琴台闻政声。



   卷二  11 【走马川行，奉送出师西征】岑参 

君不见走马川行雪海边，平沙莽莽黄入天。
轮台九月风夜吼，一川碎石大如斗，随风满地石乱走。
匈奴草黄马正肥，金山西见烟尘飞，汉家大将西出师。
将军金甲夜不脱，半夜军行戈相拨，风头如刀面如割。
马毛带雪汗气蒸，五花连钱旋作冰，幕中草檄砚水凝。
虏骑闻之应胆慑，料知短兵不敢接，车师西门伫献捷。


   卷二  12 【函谷关歌，送刘评事使关西】岑参 

君不见函谷关，崩城毁壁至今在。树根草蔓遮古道，
空谷千年长不改。寂寞无人空旧山，圣朝无外不须关。
白马公孙何处去，青牛老人更不还。苍苔白骨空满地，
月与古时长相似。野花不省见行人，山鸟何曾识关吏。
故人方乘使者车，吾知郭丹却不如。请君时忆关外客，
行到关西多致书。



   卷二  13 【胡笳歌，送颜真卿使赴河陇】岑参 

君不闻胡笳声最悲，紫髯绿眼胡人吹。吹之一曲犹未了，
愁杀楼兰征戍儿。凉秋八月萧关道，北风吹断天山草。
昆仑山南月欲斜，胡人向月吹胡笳。胡笳怨兮将送君，
秦山遥望陇山云。边城夜夜多愁梦，向月胡笳谁喜闻。


   卷二  14 【秦筝歌，送外甥萧正归京】岑参 

汝不闻秦筝声最苦，五色缠弦十三柱。怨调慢声如欲语，
一曲未终日移午。红亭水木不知暑，忽弹黄钟和白纻。
清风飒来云不去，闻之酒醒泪如雨。汝归秦兮弹秦声，
秦声悲兮聊送汝。



   卷二  15 【与独孤渐道别长句兼呈严八侍御】岑参 

轮台客舍春草满，颍阳归客肠堪断。穷荒绝漠鸟不飞，
万碛千山梦犹懒。怜君白面一书生，读书千卷未成名。
五侯贵门脚不到，数亩山田身自耕。兴来浪迹无远近，
及至辞家忆乡信。无事垂鞭信马头，西南几欲穷天尽。
奉使三年独未归，边头词客旧来稀。借问君来得几日，
到家不觉换春衣。高斋清昼卷帷幕，纱帽接z5慵不著。
中酒朝眠日色高，弹棋夜半灯花落。冰片高堆金错盘，
满堂凛凛五月寒。桂林蒲萄新吐蔓，武城刺蜜未可餐。
军中置酒夜挝鼓，锦筵红烛月未午。花门将军善胡歌，
叶河蕃王能汉语。知尔园林压渭滨，夫人堂上泣罗裙。
鱼龙川北盘谿雨，鸟鼠山西洮水云。台中严公于我厚，
别后新诗满人口。自怜弃置天西头，因君为问相思否。 

   卷二  39 【送费子归武昌】岑参 

汉阳归客悲秋草，旅舍叶飞愁不扫。秋来倍忆武昌鱼，
梦著只在巴陵道。曾随上将过祁连，离家十年恒在边。
剑锋可惜虚用尽，马蹄无事今已穿。知君开馆常爱客，
樗蒱百金每一掷。平生有钱将与人，江上故园空四壁。
吾观费子毛骨奇，广眉大口仍赤髭。看君失路尚如此，
人生贵贱那得知。高秋八月归南楚，东门一壶聊出祖。
路指凤凰山北云，衣沾鹦鹉洲边雨。勿叹蹉跎白发新，
应须守道勿羞贫。男儿何必恋妻子，莫向江村老却人。



   卷二  40 【送韩巽入都觐省便赴举】岑参 

槐叶苍苍柳叶黄，秋高八月天欲霜。青门百壶送韩侯，
白云千里连嵩丘。北堂倚门望君忆，东归扇枕后秋色。
洛阳才子能几人，明年桂枝是君得。



   卷二  41 【送李副使赴碛西官军】岑参 

火山六月应更热，赤亭道口行人绝。知君惯度祁连城，
岂能愁见轮台月。脱鞍暂入酒家垆，送君万里西击胡。
功名只向马上取，真是英雄一丈夫。



   卷二  42 【凉州馆中与诸判官夜集】岑参 

弯弯月出挂城头，城头月出照梁州。凉州七里十万家，
胡人半解弹琵琶。琵琶一曲肠堪断，风萧萧兮夜漫漫。
河西幕中多故人，故人别来三五春。花门楼前见秋草，
岂能贫贱相看老。一生大笑能几回，斗酒相逢须醉倒。


   卷二  43 【酒泉太守席上醉后作】岑参 

琵琶长笛曲相和，羌儿胡雏齐唱歌。浑炙犁牛烹野驼，
交河美酒归叵罗。三更醉后军中寝，无奈秦山归梦何。



   卷二  44 【偃师东与韩樽同诣景云晖上人即事】岑参 

山阴老僧解楞伽，颍阳归客远相过。烟深草湿昨夜雨，
雨后秋风渡漕河。空山终日尘事少，平郊远见行人小。
尚书碛上黄昏钟，别驾渡头一归鸟。



   卷二  45 【醉题匡城周少府厅壁】岑参 

妇姑城南风雨秋，妇姑城中人独愁。愁云遮却望乡处，
数日不上西南楼。故人薄暮公事闲，玉壶美酒琥珀殷。
颍阳秋草今黄尽，醉卧君家犹未还。



   卷二  46 【敦煌太守后庭歌】岑参 

敦煌太守才且贤，郡中无事高枕眠。太守到来山出泉，
黄砂碛里人种田。敦煌耆旧鬓皓然，愿留太守更五年。
城头月出星满天，曲房置酒张锦筵。美人红妆色正鲜，
侧垂高髻插金钿。醉坐藏钩红烛前，不知钩在若个边。
为君手把珊瑚鞭，射得半段黄金钱，此中乐事亦已偏。



   卷二  47 【喜韩樽相过】岑参 

三月灞陵春已老，故人相逢耐醉倒。瓮头春酒黄花脂，
禄米只充沽酒资。长安城中足年少，独共韩侯开口笑。
桃花点地红斑斑，有酒留君且莫还。与君兄弟日携手，
世上虚名好是闲。



   卷二  48 【银山碛西馆】岑参 

银山碛口风似箭，铁门关西月如练。双双愁泪沾马毛，
飒飒胡沙迸人面。丈夫三十未富贵，安能终日守笔砚。



   卷二  49 【感遇】岑参 

五花骢马七香车，云是平阳帝子家。凤凰城头日欲斜，
门前高树鸣春鸦。汉家鲁元君不闻，今作城西一古坟。
昔来唯有秦王女，独自吹箫乘白云。



   卷二  50 【太白胡僧歌】岑参 

闻有胡僧在太白，兰若去天三百尺。一持楞伽入中峰，
世人难见但闻钟。窗边锡杖解两虎，床下钵盂藏一龙。
草衣不针复不线，两耳垂肩眉覆面。此僧年几那得知，
手种青松今十围。心将流水同清净，身与浮云无是非。
商山老人已曾识，愿一见之何由得。山中有僧人不知，
城里看山空黛色。


   卷二  51 【卫节度赤骠马歌】岑参 

君家赤骠画不得，一团旋风桃花色。红缨紫鞚珊瑚鞭，
玉鞍锦鞯黄金勒。请君鞲出看君骑，尾长窣地如红丝。
自矜诸马皆不及，却忆百金新买时。香街紫陌凤城内，
满城见者谁不爱。扬鞭骤急白汗流，弄影行骄碧蹄碎。
紫髯胡雏金剪刀，平明剪出三騣高。枥上看时独意气，
众中牵出偏雄豪。骑将猎向南山口，城南狐兔不复有。
草头一点疾如飞，却使苍鹰翻向后。忆昨看君朝未央，
鸣珂拥盖满路香。始知边将真富贵，可怜人马相辉光。
男儿称意得如此，骏马长鸣北风起。待君东去扫胡尘，
为君一日行千里。



   卷二  52 【田使君美人舞如莲花北鋋歌（此曲本出北同城）】岑参 

美人舞如莲花旋，世人有眼应未见。高堂满地红氍毹，
试舞一曲天下无。此曲胡人传入汉，诸客见之惊且叹。
慢脸娇娥纤复秾，轻罗金缕花葱茏。回裾转袖若飞雪，
左鋋右鋋生旋风。琵琶横笛和未匝，花门山头黄云合。
忽作出塞入塞声，白草胡沙寒飒飒。翻身入破如有神，
前见后见回回新。始知诸曲不可比，采莲落梅徒聒耳。
世人学舞只是舞，恣态岂能得如此。



   卷二  53 【裴将军宅芦管歌】岑参 

辽东九月芦叶断，辽东小儿采芦管。可怜新管清且悲，
一曲风飘海头满。海树萧索天雨霜，管声寥亮月苍苍。
白狼河北堪愁恨，玄兔城南皆断肠。辽东将军长安宅，
美人芦管会佳客。弄调啾飕胜洞箫，发声窈窕欺横笛。
夜半高堂客未回，只将芦管送君杯。巧能陌上惊杨柳，
复向园中误落梅。诸客爱之听未足，高卷珠帘列红烛。
将军醉舞不肯休，更使美人吹一曲。



   卷二  54 【韦员外家花树歌】岑参 

今年花似去年好，去年人到今年老。始知人老不如花，
可惜落花君莫扫。君家兄弟不可当，列卿御史尚书郎。
朝回花底恒会客，花扑玉缸春酒香。



   卷二  55 【醉后戏与赵歌儿】岑参 

秦州歌儿歌调苦，偏能立唱濮阳女。座中醉客不得意，
闻之一声泪如雨。向使逢着汉帝怜，董贤气咽不能语。 

   卷二  56 【范公丛竹歌】岑参 

世人见竹不解爱，知君种竹府城内。此君托根幸得地，
种来几时闻已大。盛暑翛翛丛色寒，闲宵槭槭叶声干。
能清案牍帘下见，宜对琴书窗外看。为君成阴将蔽日，
迸笋穿阶踏还出。守节偏凌御史霜，虚心愿比郎官笔。
君莫爱南山松树枝，竹色四时也不移。寒天草木黄落尽，
犹自青青君始知。



   卷二  57 【玉门关盖将军歌】岑参 

盖将军，真丈夫。行年三十执金吾，身长七尺颇有须。
玉门关城迥且孤，黄沙万里白草枯。南邻犬戎北接胡，
将军到来备不虞。五千甲兵胆力粗，军中无事但欢娱。
暖屋绣帘红地炉，织成壁衣花氍毹。灯前侍婢泻玉壶，
金铛乱点野酡酥。紫绂金章左右趋，问著只是苍头奴。
美人一双闲且都，朱唇翠眉映明矑。清歌一曲世所无，
今日喜闻凤将雏。可怜绝胜秦罗敷，使君五马谩踟蹰。
野草绣窠紫罗襦，红牙缕马对樗蒱。玉盘纤手撒作卢，
众中夸道不曾输。枥上昂昂皆骏驹，桃花叱拨价最殊。
骑将猎向城南隅，腊日射杀千年狐。我来塞外按边储，
为君取醉酒剩沽。醉争酒盏相喧呼，忽忆咸阳旧酒徒。



   卷二  58 【赠酒泉韩太守】岑参 

太守有能政，遥闻如古人。俸钱尽供客，家计常清贫。
酒泉西望玉关道，千山万碛皆白草。辞君走马归长安，
忆君倏忽令人老。



   卷二  59 【赠西岳山人李冈】岑参 

君隐处，当一星。莲花峰头饭黄精，仙人掌上演丹经。
鸟可到，人莫攀，隐来十年不下山。袖中短书谁为达，
华阴道士卖药还。



   卷二  60 【送张献心充副使归河西杂句】岑参 

将门子弟君独贤，一从受命常在边。未至三十已高位，
腰间金印色赭然。前日承恩白虎殿，归来见者谁不羡。
箧中赐衣十重馀，案上军书十二卷。看君谋智若有神，
爱君词句皆清新。澄湖万顷深见底，清冰一片光照人。
云中昨夜使星动，西门驿楼出相送。玉瓶素蚁腊酒香，
金鞭白马紫游缰。花门南，燕支北，张掖城头云正黑，
送君一去天外忆。



   卷二  61 【送郭乂杂言】岑参 

地上青草出，经冬今始归。博陵无近信，犹未换春衣。
怜汝不忍别，送汝上酒楼。初行莫早发，且宿霸桥头。
功名须及早，岁月莫虚掷。早年已工诗，近日兼注易。
何时过东洛，早晚度盟津。朝歌城边柳亸地，
邯郸道上花扑人。去年四月初，我正在河朔。
曾上君家县北楼，楼上分明见恒岳。中山明府待君来，
须计行程及早回。到家速觅长安使，待汝书封我自开。



   卷二  62 【送魏升卿擢第归东都，因怀魏校书、陆浑、乔潭】岑参 

井上桐叶雨，灞亭卷秋风。故人适战胜，匹马归山东。
问君今年三十几，能使香名满人耳。
君不见三峰直上五千仞，见君文章亦如此。
如君兄弟天下稀，雄辞健笔皆若飞。将军金印亸紫绶，
御史铁冠重绣衣。乔生作尉别来久，因君为问平安否。
魏侯校理复何如，前日人来不得书。陆浑山下佳可赏，
蓬阁闲时日应往。自料青云未有期，谁知白发偏能长。
垆头青丝白玉瓶，别时相顾酒如倾。摇鞭举袂忽不见，
千树万树空蝉鸣。



   卷二  63 【送魏四落第还乡】岑参 

东归不称意，客舍戴胜鸣。腊酒饮未尽，春衫缝已成。
长安柳枝春欲来，洛阳梨花在前开。魏侯池馆今尚在，
犹有太师歌舞台。君家盛德岂徒然，时人注意在吾贤。
莫令别后无佳句，只向垆头空醉眠。


   卷二  64 【送宇文南金放后归太原寓居，因呈太原郝主簿】岑参 

归去不得意，北京关路赊。却投晋山老，愁见汾阳花。
翻作灞陵客，怜君丞相家。夜眠旅舍雨，晓辞春城鸦。
送君系马青门口，胡姬垆头劝君酒。为问太原贤主人，
春来更有新诗否。



   卷二  65 【西亭子送李司马】岑参 

高高亭子郡城西，直上千尺与云齐。盘崖缘壁试攀跻，
群山向下飞鸟低。使君五马天半嘶，丝绳玉壶为君提。
坐来一望无端倪，红花绿柳莺乱啼。千家万井连回谿，
酒行未醉闻暮鸡，点笔操纸为君题。为君题，惜解携。
草萋萋，没马蹄。

