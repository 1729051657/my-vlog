---
title: 高适诗集
date: 2022-02-28
tags:
 - 高适诗集
categories:
 - 电子书
---



 卷一  1 【铜雀妓】高適 

日暮铜雀迥，秋深玉座清。萧森松柏望，委郁绮罗情。
君恩不再得，妾舞为谁轻。 

   卷一  2 【塞下曲】高適 

结束浮云骏，翩翩出从戎。且凭天子怒，复倚将军雄。
万鼓雷殷地，千旗火生风。日轮驻霜戈，月魄悬雕弓。
青海阵云匝，黑山兵气冲。战酣太白高，战罢旄头空。
万里不惜死，一朝得成功。画图麒麟阁，入朝明光宫。
大笑向文士，一经何足穷。古人昧此道，往往成老翁。 

   卷一  3 【塞上】高適 

东出卢龙塞，浩然客思孤。亭堠列万里，汉兵犹备胡。
边尘涨北溟，虏骑正南驱。转斗岂长策，和亲非远图。
惟昔李将军，按节出皇都。总戎扫大漠，一战擒单于。
常怀感激心，愿效纵横谟。倚剑欲谁语，关河空郁纡。



   卷一  4 【蓟门行五首】高適 

蓟门逢古老，独立思氛氲。一身既零丁，头鬓白纷纷。
勋庸今已矣，不识霍将军。

汉家能用武，开拓穷异域。戍卒厌糠核，降胡饱衣食。
关亭试一望，吾欲泪沾臆。
边城十一月，雨雪乱霏霏。元戎号令严，人马亦轻肥。
羌胡无尽日，征战几时归。

幽州多骑射，结发重横行。一朝事将军，出入有声名。
纷纷猎秋草，相向角弓鸣。
黯黯长城外，日没更烟尘。胡骑虽凭陵，汉兵不顾身。
古树满空塞，黄云愁杀人。



   卷一  5 【效古赠崔二】高適 

十月河洲时，一看有归思。风飙生惨烈，雨雪暗天地。
我辈今胡为，浩哉迷所至。缅怀当途者，济济居声位。
邈然在云霄，宁肯更沦踬。周旋多燕乐，门馆列车骑。
美人芙蓉姿，狭室兰麝气。金炉陈兽炭，谈笑正得意。
岂论草泽中，有此枯槁士。我惭经济策，久欲甘弃置。
君负纵横才，如何尚憔悴。长歌增郁怏，对酒不能醉。
穷达自有时，夫子莫下泪。



   卷一  6 【钜鹿赠李少府】高適 

李侯虽薄宦，时誉何籍籍。骏马常借人，黄金每留客。
投壶华馆静，纵酒凉风夕。即此遇神仙，吾欣知损益。



   卷一  7 【东平留赠狄司马（曾与田安西充判官）】高適 

古人无宿诺，兹道以为难。万里赴知己，一言诚可叹。
马蹄经月窟，剑术指楼兰。地出北庭尽，城临西海寒。
森然瞻武库，则是弄儒翰。入幕绾银绶，乘轺兼铁冠。
练兵日精锐，杀敌无遗残。献捷见天子，论功俘可汗。
激昂丹墀下，顾盼青云端。谁谓纵横策，翻为权势干。
将军既坎壈，使者亦辛酸。耿介挹三事，羁离从一官。
知君不得意，他日会鹏抟。



   卷一  8 【过卢明府有赠】高適 

良吏不易得，古人今可传。静然本诸己，以此知其贤。
我行挹高风，羡尔兼少年。胸怀豁清夜，史汉如流泉。
明日复行春，逶迤出郊坛。登高见百里，桑野郁芊芊。
时平俯鹊巢，岁熟多人烟。奸猾唯闭户，逃亡归种田。
回轩自郭南，老幼满马前。皆贺蚕农至，而无徭役牵。
君观黎庶心，抚之诚万全。何幸逢大道，愿言烹小鲜。
能奏明廷主，一试武城弦。



   卷一  9 【单父逢邓司仓覆仓库，因而有赠】高適 

邦牧今坐啸，群贤趋纪纲。四人忽不扰，耕者遥相望。
粲粲府中妙，授词如履霜。炎炎伏热时，草木无晶光。
匹马度睢水，清风何激扬。校缗阅帑藏，发廪欣斯箱。
邂逅得相逢，欢言至夕阳。开襟自公馀，载酒登琴堂。
举杯挹山川，寓目穷毫芒。白鸟向田尽，青蝉归路长。
醉中不惜别，况乃正游梁。 

   卷一  10 【蓟门不遇王之涣、郭密之，因以留赠】高適 

適远登蓟丘，兹晨独搔屑。贤交不可见，吾愿终难说。
迢递千里游，羁离十年别。才华仰清兴，功业嗟芳节。
旷荡阻云海，萧条带风雪。逢时事多谬，失路心弥折。
行矣勿重陈，怀君但愁绝。



   卷一  11 【寄孟五少府】高適 

秋气落穷巷，离忧兼暮蝉。后时已如此，高兴亦徒然。
知君念淹泊，忆我屡周旋。征路见来雁，归人悲远天。
平生感千里，相望在贞坚。



   卷一  12 【苦雨寄房四昆季】高適 

独坐见多雨，况兹兼索居。茫茫十月交，穷阴千里馀。
弥望无端倪，北风击林箊。白日渺难睹，黄云争卷舒。
安得造化功，旷然一扫除。滴沥檐宇愁，寥寥谈笑疏。
泥涂拥城郭，水潦盘丘墟。惆怅悯田农，裴回伤里闾。
曾是力井税，曷为无斗储。万事切中怀，十年思上书。
君门嗟缅邈，身计念居诸。沉吟顾草茅，郁怏任盈虚。
黄鹄不可羡，鸡鸣时起予。故人平台侧，高馆临通衢。
兄弟方荀陈，才华冠应徐。弹棋自多暇，饮酒更何如。
知人想林宗，直道惭史鱼。携手风流在，开襟鄙吝祛。
宁能访穷巷，相与对园蔬。 

   卷一  13 【和贺兰判官望北海作】高適 

圣代务平典，輶轩推上才。迢遥溟海际，旷望沧波开。
四牡未遑息，三山安在哉。巨鳌不可钓，高浪何崔嵬。
湛湛朝百谷，茫茫连九垓。挹流纳广大，观异增迟回。
日出见鱼目，月圆知蚌胎。迹非想像到，心以精灵猜。
远色带孤屿，虚声涵殷雷。风行越裳贡，水遏天吴灾。
揽辔隼将击，忘机鸥复来。缘情韵骚雅，独立遗尘埃。
吏道竟殊用，翰林仍忝陪。长鸣谢知己，所愧非龙媒。


   卷一  14 【和崔二少府登楚丘城作】高適 

故人亦不遇，异县久栖托。辛勤失路意，感叹登楼作。
清晨眺原野，独立穷寥廓。云散芒砀山，水还睢阳郭。
绕梁即襟带，封卫多漂泊。事古悲城池，年丰爱墟落。
相逢俱未展，携手空萧索。何意千里心，仍求百金诺。
公侯皆我辈，动用在谋略。圣心思贤才，朅来刈葵藿。 

   卷一  15 【酬司空璲少府】高適 

飘飖未得意，感激与谁论。昨日遇夫子，仍欣吾道存。
江山满词赋，札翰起凉温。吾见风雅作，人知德业尊。
惊飙荡万木，秋气屯高原。燕赵何苍茫，鸿雁来翩翻。
此时与君别，握手欲无言。 

   卷一  16 【酬李少府】高適 

出塞魂屡惊，怀贤意难说。谁知吾道间，乃在客中别。
日夕捧琼瑶，相思无休歇。伊人虽薄宦，举代推高节。
述作凌江山，声华满冰雪。一登蓟丘上，四顾何惨烈。
来雁无尽时，边风正骚屑。将从崖谷遁，且与沉浮绝。
君若登青云，余当投魏阙。



   卷一  17 【酬裴秀才】高適 

男儿贵得意，何必相知早。飘荡与物永，蹉跎觉年老。
长卿无产业，季子惭妻嫂。此事难重陈，未于众人道。


   卷一  18 【酬陆少府】高適 

朝临淇水岸，还望卫人邑。别意在山阿，征途背原隰。
萧萧前村口，唯见转蓬入。水渚人去迟，霜天雁飞急。
固应不远别，所与路未及。欲济川上舟，相思空伫立。


   卷一  19 【奉酬北海李太守丈人夏日平阴亭】高適 

天子股肱守，丈人山岳灵。出身侍丹墀，举翮凌青冥。
当昔皇运否，人神俱未宁。谏官莫敢议，酷吏方专刑。
谷永独言事，匡衡多引经。两朝纳深衷，万乘无不听。
盛烈播南史，雄词豁东溟。谁谓整隼旟，翻然忆柴扃。
寄书汶阳客，回首平阴亭。开封见千里，结念存百龄。
隐轸江山丽，氛氲兰茝馨。自怜遇时休，漂泊随流萍。
春野变木德，夏天临火星。一生徒羡鱼，四十犹聚萤。
从此日闲放，焉能怀拾青。



   卷一  20 【酬马八效古见赠】高適 

深崖无绿竹，秀色徒氛氲。时代种桃李，无人顾此君。
奈何冰雪操，尚与蒿莱群。愿托灵仙子，一声吹入云。


   卷一  21 【酬鸿胪裴主簿雨后睢阳北楼见赠之作（一作王昌龄诗）】高適 

暮霞照新晴，归云犹相逐。有怀晨昏暇，相见登眺目。
问礼侍彤襜，题诗访茅屋。高楼多古今，陈事满陵谷。
地久微子封，台馀孝王筑。裴回顾霄汉，豁达俯川陆。
远水对秋城，长天向乔木。公门何清净，列戟森已肃。
不叹携手稀，恒思著鞭速。终当拂羽翰，轻举随鸿鹄。 

   卷一  22 【酬裴员外以诗代书】高適 

少时方浩荡，遇物犹尘埃。脱略身外事，交游天下才。
单车入燕赵，独立心悠哉。宁知戎马间，忽展平生怀。
且欣清论高，岂顾夕阳颓。题诗碣石馆，纵酒燕王台。
北望沙漠垂，漫天雪皑皑。临边无策略，览古空裴回。
乐毅吾所怜，拔齐翻见猜。荆卿吾所悲，适秦不复回。
然诺多死地，公忠成祸胎。与君从此辞，每恐流年催。
如何俱老大，始复忘形骸。兄弟真二陆，声名连八裴。
乙未将星变，贼臣候天灾。胡骑犯龙山，乘舆经马嵬。
千官无倚著，万姓徒悲哀。诛吕鬼神动，安刘天地开。
奔波走风尘，倏忽值云雷。拥旄出淮甸，入幕征楚材。
誓当剪鲸鲵，永以竭驽骀。小人胡不仁，谗我成死灰。
赖得日月明，照耀无不该。留司洛阳宫，詹府唯蒿莱。
是时扫氛祲，尚未歼渠魁。背河列长围，师老将亦乖。
归军剧风火，散卒争椎埋。一夕瀍洛空，生灵悲曝腮。
衣冠投草莽，予欲驰江淮。登顿宛叶下，栖遑襄邓隈。
城池何萧条，邑屋更崩摧。纵横荆棘丛，但见瓦砾堆。
行人无血色，战骨多青苔。遂除彭门守，因得朝玉阶。
激昂仰鹓鹭，献替欣盐梅。驱传及远蕃，忧思郁难排。
罢人纷争讼，赋税如山崖。所思在畿甸，曾是鲁宓侪。
自从拜郎官，列宿焕天街。那能访遐僻，还复寄琼瑰。
金玉本高价，埙篪终易谐。朗咏临清秋，凉风下庭槐。
何意寇盗间，独称名义偕。辛酸陈侯诔，叹息季鹰杯。
白日屡分手，青春不再来。卧看中散论，愁忆太常斋。
酬赠徒为尔，长歌还自咍。 

   卷一  23 【酬庞十兵曹】高適 

忆昔游京华，自言生羽翼。怀书访知己，末路空相识。
许国不成名，还家有惭色。托身从畎亩，浪迹初自得。
雨泽感天时，耕耘忘帝力。同人洛阳至，问我睢水北。
遂尔款津涯，净然见胸臆。高谈悬物象，逸韵投翰墨。
别岸迥无垠，海鹤鸣不息。梁城多古意，携手共凄恻。
怀贤想邹枚，登高思荆棘。世情恶疵贱，之子怜孤直。
酬赠感并深，离忧岂终极。 

   卷一  24 【同吕员外酬田著作幕门军西宿盘山秋夜作】高適 

碛路天早秋，边城夜应永。遥传戎旅作，已报关山冷。
上将顿盘阪，诸军遍泉井。绸缪阃外书，慷慨幕中请。
能使勋业高，动令氛雾屏。远途能自致，短步终难骋。
羽翮时一看，穷愁始三省。人生感然诺，何啻若形影。
白发知苦心，阳春见佳境。星河连塞络，刁斗兼山静。
忆君霜露时，使我空引领。



   卷一  25 【酬秘书弟兼寄幕下诸公】高適 

亚相膺时杰，群才遇良工。翩翩幕下来，拜赐甘泉宫。
信知命世奇，适会非常功。侍御执邦宪，清词焕春丛。
末路望绣衣，他时常发蒙。孰云三军壮，惧我弹射雄。
谁谓万里遥，在我樽俎中。光禄经济器，精微自深衷。
前席屡荣问，长城兼在躬。高纵激颓波，逸翮驰苍穹。
将副节制筹，欲令沙漠空。司业志应徐，雅度思冲融。
相思三十年，忆昨犹儿童。今来抱青紫，忽若披鹓鸿。
说剑增慷慨，论交持始终。秘书即吾门，虚白无不通。
多才陆平原，硕学郑司农。献封到关西，独步归山东。
永意久知处，嘉言能亢宗。客从梁宋来，行役随转蓬。
酬赠欣元弟，忆贤瞻数公。游鳞戏沧浪，鸣凤栖梧桐。
并负垂天翼，俱乘破浪风。眈眈天府间，偃仰谁敢同。
何意构广厦，翻然顾雕虫。应知阮步兵，惆怅此途穷。


   卷一  26 【淇上酬薛三据，兼寄郭少府微（一作王昌龄诗）】高適 

自从别京华，我心乃萧索。十年守章句，万事空寥落。
北上登蓟门，茫茫见沙漠。倚剑对风尘，慨然思卫霍。
拂衣去燕赵，驱马怅不乐。天长沧洲路，日暮邯郸郭。
酒肆或淹留，渔潭屡栖泊。独行备艰险，所见穷善恶。
永愿拯刍荛，孰云干鼎镬。皇情念淳古，时俗何浮薄。
理道资任贤，安人在求瘼。故交负灵奇，逸气抱謇谔。
隐轸经济具，纵横建安作。才望忽先鸣，风期无宿诺。
飘飖劳州县，迢递限言谑。东驰眇贝丘，西顾弥虢略。
淇水徒自流，浮云不堪托。吾谋适可用，天路岂寥廓。
不然买山田，一身与耕凿。且欲同鹪鹩，焉能志鸿鹄。



   卷一  27 【酬岑二十主簿秋夜见赠之作】高適 

舍下蛩乱鸣，居然自萧索。缅怀高秋兴，忽枉清夜作。
感物我心劳，凉风惊二毛。池枯菡萏死，月出梧桐高。
如何异乡县，复得交才彦。汩没嗟后时，蹉跎耻相见。
箕山别来久，魏阙谁不恋。独有江海心，悠悠未尝倦。


   卷一  28 【答侯少府】高適 

常日好读书，晚年学垂纶。漆园多乔木，睢水清粼粼。
诏书下柴门，天命敢逡巡。赫赫三伏时，十日到咸秦。
褐衣不得见，黄绶翻在身。吏道顿羁束，生涯难重陈。
北使经大寒，关山饶苦辛。边兵若刍狗，战骨成埃尘。
行矣勿复言，归欤伤我神。如何燕赵陲，忽遇平生亲。
开馆纳征骑，弹弦娱远宾。飘飖天地间，一别方兹晨。
东道有佳作，南朝无此人。性灵出万象，风骨超常伦。
吾党谢王粲，群贤推郄诜。明时取秀才，落日过蒲津。
节苦名已富，禄微家转贫。相逢愧薄游，抚己荷陶钧。
心事正堪尽，离居宁太频。两河归路遥，二月芳草新。
柳接滹沱暗，莺连渤海春。谁谓行路难，猥当希代珍。
提握每终日，相思犹比邻。江海有扁舟，丘园有角巾。
君意定何适，我怀知所遵。浮沉各异宜，老大贵全真。
莫作云霄计，遑遑随缙绅。 

   卷一  29 【宋中别周、梁、李三子】高適 

曾是不得意，适来兼别离。如何一尊酒，翻作满堂悲。
周子负高价，梁生多逸词。周旋梁宋间，感激建安时。
白雪正如此，青云无自疑。李侯怀英雄，肮脏乃天资。
方寸且无间，衣冠当在斯。俱为千里游，忽念两乡辞。
且见壮心在，莫嗟携手迟。凉风吹北原，落日满西陂。
露下草初白，天长云屡滋。我心不可问，君去定何之。
京洛多知己，谁能忆左思。 

   卷一  30 【宋中别李八】高適 

岁晏谁不归，君归意可说。将趋倚门望，还念同人别。
驻马临长亭，飘然事明发。苍茫眺千里，正值苦寒节。
旧国多转蓬，平台下明月。世情薄疵贱，夫子怀贤哲。
行矣各勉旃，吾当挹馀烈。 

   卷一  31 【别王彻】高適 

归客自南楚，怅然思北林。萧条秋风暮，回首江淮深。
留君终日欢，或为梁父吟。时辈想鹏举，他人嗟陆沉。
载酒登平台，赠君千里心。浮云暗长路，落日有归禽。
离别未足悲，辛勤当自任。吾知十年后，季子多黄金。



   卷一  32 【送萧十八与房侍御回还】高適 

常苦古人远，今见斯人古。澹泊遗声华，周旋必邹鲁。
故交在梁宋，游方出庭户。匹马鸣朔风，一身济河浒。
辛勤采兰咏，款曲翰林主。岁月催别离，庭闱远风土。
寥寥寒烟静，莽莽夕阴吐。明发不在兹，青天眇难睹。 

   卷一  33 【宋中送族侄式颜（时张大夫贬括州使人召式颜遂有此作）】高適 

大夫击东胡，胡尘不敢起。胡人山下哭，胡马海边死。
部曲尽公侯，舆台亦朱紫。当时有勋业，末路遭谗毁。
转旆燕赵间，剖符括苍里。弟兄莫相见，亲族远枌梓。
不改青云心，仍招布衣士。平生怀感激，本欲候知己。
去矣难重陈，飘然自兹始。游梁且未遇，适越今何以。
乡山西北愁，竹箭东南美。峥嵘缙云外，苍莽几千里。
旅雁悲啾啾，朝昏孰云已。登临多瘴疠，动息在风水。
虽有贤主人，终为客行子。我携一尊酒，满酌聊劝尔。
劝尔惟一言，家声勿沦滓。 

   卷一  34 【又送族侄式颜】高適 

惜君才未遇，爱君才若此。世上五百年，吾家一千里。
俱游帝城下，忽在梁园里。我今行山东，离忧不能已。



   卷一  35 【赠别王十七管记】高適 

故交吾未测，薄宦空年岁。晚节踪曩贤，雄词冠当世。
堂中皆食客，门外多酒债。产业曾未言，衣裘与人敝。
飘飖戎幕下，出入关山际。转战轻壮心，立谈有边计。
云沙自回合，天海空迢递。星高汉将骄，月盛胡兵锐。
沙深冷陉断，雪暗辽阳闭。亦谓扫欃枪，旋惊陷蜂虿。
归旌告东捷，斗骑传西败。遥飞绝汉书，已筑长安第。
画龙俱在叶，宠鹤先居卫。勿辞部曲勋，不藉将军势。
相逢季冬月，怅望穷海裔。折剑留赠人，严装遂云迈。
我行将悠缅，及此还羁滞。曾非济代谋，且有临深诫。
随波混清浊，与物同丑丽。眇忆青岩栖，宁忘褐衣拜。
自言爱水石，本欲亲兰蕙。何意薄松筠，翻然重菅蒯。
恒深取与分，孰慢平生契。款曲鸡黍期，酸辛别离袂。
逢时愧名节，遇坎悲沦替。适赵非解纷，游燕往无说。
浩歌方振荡，逸翮思凌励。倏若异鹏抟，吾当学蝉蜕。 

   卷一  36 【涟上别王秀才】高適 

飘飖经远道，客思满穷秋。浩荡对长涟，君行殊未休。
崎岖山海侧，想像无前俦。何意照乘珠，忽然欲暗投。
东路方箫条，楚歌复悲愁。暮帆使人感，去鸟兼离忧。
行矣当自爱，壮年莫悠悠。余亦从此辞，异乡难久留。
赠言岂终极，慎勿滞沧洲。 

   卷一  37 【赠别沈四逸人】高適 

沈侯未可测，其况信浮沉。十载常独坐，几人知此心。
乘舟蹈沧海，买剑投黄金。世务不足烦，有田西山岑。
我来遇知己，遂得开清襟。何意阃阈间，沛然江海深。
疾风扫秋树，濮上多鸣砧。耿耿尊酒前，联雁飞愁音。
平生重离别，感激对孤琴。



   卷一  38 【送韩九】高適 

惆怅别离日，裴回歧路前。归人望独树，匹马随秋蝉。
常与天下士，许君兄弟贤。良时正可用，行矣莫徒然。



   卷一  39 【送崔录事赴宣城】高適 

大国非不理，小官皆用才。欲行宣城印，住饮洛阳杯。
晚景为人别，长天无鸟回。举帆风波渺，倚棹江山来。
羡尔兼乘兴，芜湖千里开。



   卷一  40 【别张少府】高適 

归客留不住，朝云纵复横。马头向春草，斗柄临高城。
嗟我久离别，羡君看弟兄。归心更难道，回首一伤情。


   卷一  41 【淇上别刘少府子英】高適 

近来住淇上，萧条惟空林。又非耕种时，闲散多自任。
伊君独知我，驱马欲招寻。千里忽携手，十年同苦心。
求仁见交态，于道喜甘临。逸思乃天纵，微才应陆沉。
飘然归故乡，不复问离襟。南登黎阳渡，莽苍寒云阴。
桑叶原上起，河凌山下深。途穷更远别，相对益悲吟。


卷二 1 【宋中遇林虑杨十七山人，因而有别】高適 

昔余涉漳水，驱车行邺西。遥见林虑山，苍苍戛天倪。
邂逅逢尔曹，说君彼岩栖。萝径垂野蔓，石房倚云梯。
秋韭何青青，药苗数百畦。栗林隘谷口，栝树森回谿。
耕耘有山田，纺绩有山妻。人生苟如此，何必组与珪。
谁谓远相访，曩情殊不迷。檐前举醇醪，灶下烹只鸡。
朔风忽振荡，昨夜寒螀啼。游子益思归，罢琴伤解携。
出门尽原野，白日黯已低。始惊道路难，终念言笑暌。
因声谢岑壑，岁暮一攀跻。 

   卷二 2 【酬别薛三、蔡大，留简韩十四主簿】高適 

迢递辞京华，辛勤异乡县。登高俯沧海，回首泪如霰。
同人久离别，失路还相见。薛侯怀直道，德业应时选。
蔡子负清才，当年擢宾荐。韩公有奇节，词赋凌群彦。
读书嵩岑间，作吏沧海甸。伊余寡栖托，感激多愠见。
纵诞非尔情，飘沦任疵贱。忽枉琼瑶作，乃深平生眷。
始谓吾道存，终嗟客游倦。归心无昼夜，别事除言宴。
复值凉风时，苍茫夏云变。 

   卷二 3 【送虞城刘明府谒魏郡苗太守】高適 

天官苍生望，出入承明庐。肃肃领旧藩，皇皇降玺书。
茂宰多感激，良将复吹嘘。永怀一言合，谁谓千里疏。
对酒忽命驾，兹情何起予。炎天昼如火，极目无行车。
长路出雷泽，浮云归孟诸。魏郡十万家，歌钟喧里闾。
传道贤君至，闭关常晏如。君将挹高论，定是问樵渔。
今日逢明圣，吾为陶隐居。



   卷二 4 【途中酬李少府赠别之作】高適 

西上逢节换，东征私自怜。故人今卧疾，欲别还留连。
举酒临南轩，夕阳满中筵。宁知江上兴，乃在河梁偏。
行李多光辉，札翰忽相鲜。谁谓岁月晚，交情尚贞坚。
终嗟州县劳，官谤复迍邅。虽负忠信美，其如方寸悬。
连帅扇清风，千里犹眼前。曾是趋藻镜，不应翻弃捐。
日来知自强，风气殊未痊。可以加药物，胡为辄忧煎。
驱马出大梁，原野一悠然。柳色感行客，云阴愁远天。
皇明烛幽遐，德泽普照宣。鹓鸿列霄汉，燕雀何翩翩。
余亦惬所从，渔樵十二年。种瓜漆园里，凿井卢门边。
去去勿重陈，生涯难勉旃。或期遇春事，与尔复周旋。
投报空回首，狂歌谢比肩。



   卷二 5 【睢阳酬别畅大判官】高適 

吾友遇知己，策名逢圣朝。高才擅白雪，逸翰怀青霄。
承诏选嘉宾，慨然即驰轺。清昼下公馆，尺书忽相邀。
留欢惜别离，毕景驻行镳。言及沙漠事，益令胡马骄。
丈夫拔东蕃，声冠霍嫖姚。兜鍪冲矢石，铁甲生风飙。
诸将出冷陉，连营济石桥。酋豪尽俘馘，子弟输征徭。
边庭绝刁斗，战地成渔樵。榆关夜不扃，塞口长萧萧。
降胡满蓟门，一一能射雕。军中多宴乐，马上何轻趫。
戎狄本无厌，羁縻非一朝。饥附诚足用，饱飞安可招。
李牧制儋蓝，遗风岂寂寥。君还谢幕府，慎勿轻刍荛。


   卷二 6 【宴韦司户山亭院】高適 

人幽想灵山，意惬怜远水。习静务为适，所居还复尔。
汲流涨华池，开酌宴君子。苔径试窥践，石屏可攀倚。
入门见中峰，携手如万里。横琴了无事，垂钓应有以。
高馆何沉沉，飒然凉风起。



   卷二 7 【同诸公登慈恩寺浮图】高適 

香界泯群有，浮图岂诸相。登临骇孤高，披拂欣大壮。
言是羽翼生，迥出虚空上。顿疑身世别，乃觉形神王。
宫阙皆户前，山河尽檐向。秋风昨夜至，秦塞多清旷。
千里何苍苍，五陵郁相望。盛时惭阮步，末宦知周防。
输效独无因，斯焉可游放。 

   卷二 8 【同薛司直诸公秋霁曲江俯见南山作】高適 

南山郁初霁，曲江湛不流。若临瑶池前，想望昆仑丘。
回首见黛色，眇然波上秋。深沉俯峥嵘，清浅延阻修。
连潭万木影，插岸千岩幽。杳霭信难测，渊沦无暗投。
片云对渔父，独鸟随虚舟。我心寄青霞，世事惭白鸥。
得意在乘兴，忘怀非外求。良辰自多暇，欣与数子游。



   卷二 9 【登广陵栖灵寺塔】高適 

淮南富登临，兹塔信奇最。直上造云族，凭虚纳天籁。
迥然碧海西，独立飞鸟外。始知高兴尽，适与赏心会。
连山黯吴门，乔木吞楚塞。城池满窗下，物象归掌内。
远思驻江帆，暮时结春霭。轩车疑蠢动，造化资大块。
何必了无身，然后知所退。 

   卷二 10 【登百丈峰二首】高適 

朝登百丈峰，遥望燕支道。汉垒青冥间，胡天白如扫。
忆昔霍将军，连年此征讨。匈奴终不灭，寒山徒草草。
唯见鸿雁飞，令人伤怀抱。
晋武轻后事，惠皇终已昏。豺狼塞瀍洛，胡羯争乾坤。
四海如鼎沸，五原徒自尊。而今白庭路，犹对青阳门。
朝市不足问，君臣随草根。



   卷二 11 【同群公秋登琴台】高適 

古迹使人感，琴台空寂寥。静然顾遗尘，千载如昨朝。
临眺自兹始，群贤久相邀。德与形神高，孰知天地遥。
四时何倏忽，六月鸣秋蜩。万象归白帝，平川横赤霄。
犹是对夏伏，几时有凉飙。燕雀满檐楹，鸿鹄抟扶摇。
物性各自得，我心在渔樵。兀然还复醉，尚握尊中瓢。


   卷二 12 【同群公出猎海上】高適 

畋猎自古昔，况伊心赏俱。偶与群公游，旷然出平芜。
层阴涨溟海，杀气穷幽都。鹰隼何翩翩，驰骤相传呼。
豺狼窜榛莽，麋鹿罹艰虞。高鸟下騂弓，困兽斗匹夫。
尘惊大泽晦，火燎深林枯。失之有馀恨，获者无全驱。
咄彼工拙间，恨非指踪徒。犹怀老氏训，感叹此欢娱。 

   卷二 13 【同群公题郑少府田家（此公昔任白马尉，今寄住滑台）】高適 

郑侯应凄惶，五十头尽白。昔为南昌尉，今作东郡客。
与语多远情，论心知所益。秋林既清旷，穷巷空淅沥。
蝶舞园更闲，鸡鸣日云夕。男儿未称意，其道固无适。
劝君且杜门，勿叹人事隔。 

   卷二 14 【同群公题中山寺】高適 

平原十里外，稍稍云岩深。遂及清净所，都无人世心。
名僧既礼谒，高阁复登临。石壁倚松径，山田多栗林。
超遥尽巘崿，逼侧仍岖嶔。吾欲休世事，于焉聊自任。



   卷二 15 【同群公宿开善寺，赠陈十六所居】高適 

驾车出人境，避暑投僧家。裴回龙象侧，始见香林花。
读书不及经，饮酒不胜茶。知君悟此道，所未搜袈裟。
谈空忘外物，持诫破诸邪。则是无心地，相看唯月华。



   卷二 16 【同韩四、薛三东亭玩月】高適 

远游怅不乐，兹赏吾道存。款曲故人意，辛勤清夜言。
东亭何寥寥，佳境无朝昏。阶墀近洲渚，户牖当郊原。
矧乃穷周旋，游时怡讨论。树阴荡瑶瑟，月气延清尊。
明河带飞雁，野火连荒村。对此更愁予，悠哉怀故园。


   卷二 17 【同敬八、卢五泛河间清河】高適 

清川在城下，沿泛多所宜。同济惬数公，玩物欣良时。
飘飖波上兴，燕婉舟中词。昔陟乃平原，今来忽涟漪。
东流达沧海，西流延滹池。云树共晦明，井邑相逶迤。
稍随归月帆，若与沙鸥期。渔父更留我，前潭水未滋。



   卷二 18 【同房侍御山园新亭与邢判官同游】高適 

隐隐春城外，朦胧陈迹深。君子顾榛莽，兴言伤古今。
决河导新流，疏径踪旧林。开亭俯川陆，时景宜招寻。
肃穆逢使轩，夤缘事登临。忝游芝兰室，还对桃李阴。
岸远白波来，气喧黄鸟吟。因睹歌颂作，始知经济心。
灌坛有遗风，单父多鸣琴。谁为久州县，苍生怀德音。



   卷二 19 【同马太守听九思法师讲金刚经】高適 

吾师晋阳宝，杰出山河最。途经世谛间，心到空王外。
鸣钟山虎伏，说法天龙会。了义同建瓴，梵法若吹籁。
深知亿劫苦，善喻恒沙大。舍施割肌肤，攀缘去亲爱。
招提何清净，良牧驻轻盖。露冕众香中，临人觉苑内。
心持佛印久，标割魔军退。愿开初地因，永奉弥天对。



   卷二 20 【涟上题樊氏水亭】高適 

涟上非所趣，偶为世务牵。经时驻归棹，日夕对平川。
莫论行子愁，且得主人贤。亭上酒初熟，厨中鱼每鲜。
自说宦游来，因之居住偏。煮盐沧海曲，种稻长淮边。
四时常晏如，百口无饥年。菱芋藩篱下，渔樵耳目前。
异县少朋从，我行复迍邅。向不逢此君，孤舟已言旋。
明日又分首，风涛还眇然。 

   卷二 21 【同吕判官从哥舒大夫破洪济城回登积石军多福七级浮图】高適 

塞口连浊河，辕门对山寺。宁知鞍马上，独有登临事。
七级凌太清，千崖列苍翠。飘飘方寓目，想像见深意。
高兴殊未平，凉风飒然至。拔城阵云合，转旆胡星坠。
大将何英灵，官军动天地。君怀生羽翼，本欲附骐骥。
款段苦不前，青冥信难致。一歌阳春后，三叹终自愧。 

   卷二 22 【三君咏·魏郑公（徵）】高適 

郑公经纶日，隋氏风尘昏。济代取高位，逢时敢直言。
道光先帝业，义激旧君恩。寂寞卧龙处，英灵千载魂。



   卷二 23 【三君咏·郭代公（元振）】高適 

代公实英迈，津涯浩难识。拥兵抗矫征，仗节归有德。
纵横负才智，顾盼安社稷。流落勿重陈，怀哉为凄恻。


   卷二 24 【三君咏·狄梁公（仁杰）】高適 

梁公乃贞固，勋烈垂竹帛。昌言太后朝，潜运储君策。
待贤开相府，共理登方伯。至今青云人，犹是门下客。



   卷二 25 【宓公琴台诗三首】高適 

宓子昔为政，鸣琴登此台。琴和人亦闲，千载称其才。
临眺忽凄怆，人琴安在哉。悠悠此天壤，唯有颂声来。
邦伯感遗事，慨然建琴堂。乃知静者心，千载犹相望。
入室想其人，出门何茫茫。唯见白云合，东临邹鲁乡。
皤皤邑中老，自夸邑中理。何必升君堂，然后知君美。
开门无犬吠，早卧常晏起。昔人不忍欺，今我还复尔。 

   卷二 26 【李云南征蛮诗】高適 

圣人赫斯怒，诏伐西南戎。肃穆庙堂上，深沉节制雄。
遂令感激士，得建非常功。料死不料敌，顾恩宁顾终。
鼓行天海外，转战蛮夷中。梯巘近高鸟，穿林经毒虫。
鬼门无归客，北户多南风。蜂虿隔万里，云雷随九攻。
长驱大浪破，急击群山空。饷道忽已远，悬军垂欲穷。
精诚动白日，愤薄连苍穹。野食掘田鼠，晡餐兼僰僮。
收兵列亭堠，拓地弥西东。临事耻苟免，履危能饬躬。
将星独照耀，边色何溟濛。泸水夜可涉，交州今始通。
归来长安道，召见甘泉宫。廉蔺若未死，孙吴知暗同。
相逢论意气，慷慨谢深衷。



   卷二 27 【题尉迟将军新庙】高適 

周室既板荡，贼臣立婴儿。将军独激昂，誓欲酬恩私。
孤城日无援，高节终可悲。家国共沦亡，精魂空在斯。
沉沉积冤气，寂寂无人知。良牧怀深仁，与君建明祠。
父子俱血食，轩车每逶迤。我来荐蘋蘩，感叹兴此词。
晨光上阶闼，杀气翻旌旗。明明幽冥理，至诚信莫欺。
唯夫二千石，多庆方自兹。 

   卷二 28 【观李九少府翥树宓子贱神祠碑】高適 

吾友吏兹邑，亦尝怀宓公。安知梦寐间，忽与精灵通。
一见兴永叹，再来激深衷。宾从何逶迤，二十四老翁。
于焉建层碑，突兀长林东。作者无愧色，行人感遗风。
坐令高岸尽，独对秋山空。片石勿谓轻，斯言固难穷。
龙盘色丝外，鹊顾偃波中。形胜驻群目，坚贞指苍穹。
我非王仲宣，去矣徒发蒙。 

   卷二 29 【同观陈十六史兴碑】高適 

荆衡气偏秀，江汉流不歇。此地多精灵，有时生才杰。
伊人今独步，逸思能间发。永怀掩风骚，千载常矻矻。
新碑亦崔嵬，佳句悬日月。则是刊石经，终然继梼杌。
我来观雅制，慷慨变毛发。季主尽荒淫，前王徒贻厥。
东周既削弱，两汉更沦没。西晋何披猖，五胡相唐突。
作歌乃彰善，比物仍恶讦。感叹将谓谁，对之空咄咄。 

   卷二 30 【宋中十首】高適 

梁王昔全盛，宾客复多才。悠悠一千年，陈迹唯高台。
寂寞向秋草，悲风千里来。

朝临孟诸上，忽见芒砀间。赤帝终已矣，白云长不还。
时清更何有，禾黍遍空山。
景公德何广，临变莫能欺。三请皆不忍，妖星终自移。
君心本如此，天道岂无知。

梁苑白日暮，梁山秋草时。君王不可见，修竹令人悲。
九月桑叶尽，寒风鸣树枝。
登高临旧国，怀古对穷秋。落日鸿雁度，寒城砧杵愁。
昔贤不复有，行矣莫淹留。

出门望终古，独立悲且歌。忆昔鲁仲尼，凄凄此经过。
众人不可向，伐树将如何。
逍遥漆园吏，冥没不知年。世事浮云外，闲居大道边。
古来同一马，今我亦忘筌。

五霸递征伐，宋人无战功。解围幸奇说，易子伤吾衷。
唯见卢门外，萧条多转蓬。
常爱宓子贱，鸣琴能自亲。邑中静无事，岂不由其身。
何意千年后，寂寞无此人。

阏伯去已久，高丘临道傍。人皆有兄弟，尔独为参商。
终古犹如此。而今安可量。 

   卷二 31 【蓟中作】高適 

策马自沙漠，长驱登塞垣。边城何萧条，白日黄云昏。
一到征战处，每愁胡虏翻。岂无安边书，诸将已承恩。
惆怅孙吴事，归来独闭门。 


卷三 1 【部落曲】高適 

蕃军傍塞游，代马喷风秋。老将垂金甲，阏支著锦裘。
雕戈蒙豹尾，红旆插狼头。日暮天山下，鸣笳汉使愁。



   卷三 2 【赠杜二拾遗】高適 

传道招提客，诗书自讨论。佛香时入院，僧饭屡过门。
听法还应难，寻经剩欲翻。草玄今已毕，此外复何言。


   卷三 3 【醉后赠张九旭】高適 

世上谩相识，此翁殊不然。兴来书自圣，醉后语尤颠。
白发老闲事，青云在目前。床头一壶酒，能更几回眠。



   卷三 4 【途中寄徐录事（比以王书见赠）】高適 

落日风雨至，秋天鸿雁初。离忧不堪比，旅馆复何如。
君又几时去，我知音信疏。空多箧中赠，长见右军书。 

   卷三 5 【酬卫八雪中见寄】高適 

季冬忆淇上，落日归山樊。旧宅带流水，平田临古村。
雪中望来信，醉里开衡门。果得希代宝，缄之那可论。



   卷三 6 【送白少府送兵之陇右】高適 

践更登陇首，远别指临洮。为问关山事，何如州县劳。
军容随赤羽，树色引青袍。谁断单于臂，今年太白高。


   卷三 7 【河西送李十七】高適 

边城多远别，此去莫徒然。问礼知才子，登科及少年。
出门看落日，驱马向秋天。高价人争重，行当早著鞭。



   卷三 8 【送张瑶贬五谿尉】高適 

他日维桢干，明时悬镆铘。江山遥去国，妻子独还家。
离别无嫌远，沉浮勿强嗟。南登有词赋，知尔吊长沙。 

   卷三 9 【别韦五】高適 

徒然酌杯酒，不觉散人愁。相识仍远别，欲归翻旅游。
夏云满郊甸，明月照河洲。莫恨征途远，东看漳水流。



   卷三 10 【别刘大校书】高適 

昔日京华去，知君才望新。应犹作赋好，莫叹在官贫。
且复伤远别，不然愁此身。清风几万里，江上一归人。


   卷三 11 【宋中别司功叔，各赋一物得商丘】高適 

商丘试一望，隐隐带秋天。地与辰星在，城将大路迁。
干戈悲昔事，墟落对穷年。即此伤离绪，凄凄赋酒筵。



   卷三 12 【送蔡十二之海上（时在卫中）】高適 

黯然何所为，相对但悲酸。季弟念离别，贤兄救急难。
河流冰处尽，海路雪中寒。尚有南飞雁，知君不忍看。 

   卷三 13 【别韦兵曹】高適 

离别长千里，相逢数十年。此心应不变，他事已徒然。
惆怅春光里，蹉跎柳色前。逢时当自取，看尔欲先鞭。



   卷三 14 【独孤判官部送兵】高適 

饯君嗟远别，为客念周旋。征路今如此，前军犹眇然。
出关逢汉壁，登陇望胡天。亦是封侯地，期君早着鞭。


   卷三 15 【别从甥万盈】高適 

诸生曰万盈，四十乃知名。宅相予偏重，家丘人莫轻。
美才应自料，苦节岂无成。莫以山田薄，今春又不耕。



   卷三 16 【别崔少府】高適 

知君少得意，汶上掩柴扉。寒食仍留火，春风未授衣。
皆言黄绶屈，早向青云飞。借问他乡事，今年归不归。 

   卷三 17 【别冯判官】高適 

碣石辽西地，渔阳蓟北天。关山唯一道，雨雪尽三边。
才子方为客，将军正渴贤。遥知幕府下，书记日翩翩。



   卷三 18 【淇上送韦司仓往滑台】高適 

饮酒莫辞醉，醉多适不愁。孰知非远别，终念对穷秋。
滑台门外见，淇水眼前流。君去应回首，风波满渡头。


   卷三 19 【送崔功曹赴越】高適 

传有东南别，题诗报客居。江山知不厌，州县复何如。
莫恨吴歈曲，尝看越绝书。今朝欲乘兴，随尔食鲈鱼。



   卷三 20 【送蹇秀才赴临洮】高適 

怅望日千里，如何今二毛。犹思阳谷去，莫厌陇山高。
倚马见雄笔，随身唯宝刀。料君终自致，勋业在临洮。 

   卷三 21 【广陵别郑处士】高適 

落日知分手，春风莫断肠。兴来无不惬，才在亦何伤。
溪水堪垂钓，江田耐插秧。人生只为此，亦足傲羲皇。



   卷三 22 【别孙訢】高適 

离人去复留，白马黑貂裘。屈指论前事，停鞭惜旧游。
帝乡那可忘，旅馆日堪愁。谁念无知己，年年睢水流。


   卷三 23 【送刘评事充朔方判官，赋得征马嘶】高適 

征马向边州，萧萧嘶不休。思深应带别，声断为兼秋。
歧路风将远，关山月共愁。赠君从此去，何日大刀头。



   卷三 24 【送魏八】高適 

更沽淇上酒，还泛驿前舟。为惜故人去，复怜嘶马愁。
云山行处合，风雨兴中秋。此路无知己，明珠莫暗投。 

   卷三 25 【赠别褚山人】高適 

携手赠将行，山人道姓名。光阴蓟子训，才术褚先生。
墙上梨花白，尊中桂酒清。洛阳无二价，犹是慕风声。



   卷三 26 【别王八】高適 

征马嘶长路，离人挹佩刀。客来东道远，归去北风高。
时候何萧索，乡心正郁陶。传君遇知己，行日有绨袍。


   卷三 27 【送董判官】高適 

逢君说行迈，倚剑别交亲。幕府为才子，将军作主人。
近关多雨雪，出塞有风尘。长策须当用，男儿莫顾身。



   卷三 28 【送郑侍御谪闽中】高適 

谪去君无恨，闽中我旧过。大都秋雁少，只是夜猿多。
东路云山合，南天瘴疠和。自当逢雨露，行矣慎风波。 

   卷三 29 【送李侍御赴安西】高適 

行子对飞蓬，金鞭指铁骢。功名万里外，心事一杯中。
虏障燕支北，秦城太白东。离魂莫惆怅，看取宝刀雄。



   卷三 30 【送裴别将之安西】高適 

绝域眇难跻，悠然信马蹄。风尘经跋涉，摇落怨暌携。
地出流沙外，天长甲子西。少年无不可，行矣莫凄凄。


   卷三 31 【宴郭校书，因之有别】高適 

彩服趋庭训，分交载酒过。芸香名早著，蓬转事仍多。
苦战知机息，穷愁奈别何。云霄莫相待，年鬓已蹉跎。



   卷三 32 【同李太守北池泛舟，宴高平郑太守】高適 

每揖龚黄事，还陪李郭舟。云从四岳起，水向百城流。
幽意随登陟，嘉言即献酬。乃知缝掖贵，今日对诸侯。 

   卷三 33 【同崔员外、綦毋拾遗九日宴京兆府李士曹】高適 

今日好相见，群贤仍废曹。晚晴催翰墨，秋兴引风骚。
绛叶拥虚砌，黄花随浊醪。闭门无不可，何事更登高。



   卷三 34 【同群公十月朝宴李太守宅】高適 

良牧征高赏，褰帷问考槃。岁时当正月，甲子入初寒。
已听甘棠颂，欣陪旨酒欢。仍怜门下客，不作布衣看。


   卷三 35 【武威同诸公过杨七山人，得藤字】高適 

幕府日多暇，田家岁复登。相知恨不早，乘兴乃无恒。
穷巷在乔木，深斋垂古藤。边城唯有醉，此外更何能。



   卷三 36 【同群公登濮阳圣佛寺阁】高適 

落日登临处，悠然意不穷。佛因初地识，人觉四天空。
来雁清霜后，孤帆远树中。裴回伤寓目，萧索对寒风。 

   卷三 37 【同卫八题陆少府书斋】高適 

知君薄州县，好静无冬春。散帙至栖鸟，明灯留故人。
深房腊酒熟，高院梅花新。若是周旋地，当令风义亲。



   卷三 38 【淇上别业】高適 

依依西山下，别业桑林边。庭鸭喜多雨，邻鸡知暮天。
野人种秋菜，古老开原田。且向世情远，吾今聊自然。


   卷三 39 【入昌松东界山行】高適 

鸟道几登顿，马蹄无暂闲。崎岖出长坂，合沓犹前山。
石激水流处，天寒松色间。王程应未尽，且莫顾刀环。



   卷三 40 【使青夷军入居庸三首】高適 

匹马行将久，征途去转难。不知边地别，只讶客衣单。
溪冷泉声苦，山空木叶干。莫言关塞极，云雪尚漫漫。
古镇青山口，寒风落日时。岩峦鸟不过，冰雪马堪迟。
出塞应无策，还家赖有期。东山足松桂，归去结茅茨。
登顿驱征骑，栖迟愧宝刀。远行今若此，微禄果徒劳。
绝坂水连下，群峰云共高。自堪成白首，何事一青袍。 

   卷三 41 【自蓟北归】高適 

驱马蓟门北，北风边马哀。苍茫远山口，豁达胡天开。
五将已深入，前军止半回。谁怜不得意，长剑独归来。



   卷三 42 【东平别前卫县李寀少府】高適 

黄鸟翩翩杨柳垂，春风送客使人悲。怨别自惊千里外，
论交却忆十年时。云开汶水孤帆远，路绕梁山匹马迟。
此地从来可乘兴，留君不住益凄其。



   卷三 43 【夜别韦司士，得城字】高適 

高馆张灯酒复清，夜钟残月雁归声。只言啼鸟堪求侣，
无那春风欲送行。黄河曲里沙为岸，白马津边柳向城。
莫怨他乡暂离别，知君到处有逢迎。



   卷三 44 【送李少府贬峡中，王少府贬长沙】高適 

嗟君此别意何如，驻马衔杯问谪居。巫峡啼猿数行泪，
衡阳归雁几封书。青枫江上秋天远，白帝城边古木疏。
圣代即今多雨露，暂时分手莫踌躇。



   卷三 45 【同陈留崔司户早春宴蓬池】高適 

同官载酒出郊圻，晴日东驰雁北飞。隔岸春云邀翰墨，
傍檐垂柳报芳菲。池边转觉虚无尽，台上偏宜酩酊归。
州县徒劳那可度，后时连骑莫相违。



   卷三 46 【金城北楼】高適 

北楼西望满晴空，积水连山胜画中。湍上急流声若箭，
城头残月势如弓。垂竿已羡磻溪老，体道犹思塞上翁。
为问边庭更何事，至今羌笛怨无穷。



   卷三 47 【同颜六少府旅宦秋中之作】高適 

传君昨夜怅然悲，独坐新斋木落时。逸气旧来凌燕雀，
高才何得混妍媸。迹留黄绶人多叹，心在青云世莫知。
不是鬼神无正直，从来州县有瑕疵。



   卷三 48 【重阳】高適 

节物惊心两鬓华，东篱空绕未开花。百年将半仕三已，
五亩就荒天一涯。岂有白衣来剥啄，一从乌帽自欹斜。
真成独坐空搔首，门柳萧萧噪暮鸦。



   卷三 49 【古乐府飞龙曲，留上陈左相（陈希烈）】高適 

德以精灵降，时膺梦寐求。苍生谢安石，天子富平侯。
尊俎资高论，岩廊挹大猷。相门连户牖，卿族嗣弓裘。
豁达云开霁，清明月映秋。能为吉甫颂，善用子房筹。
阶砌思攀陟，门阑尚阻修。高山不易仰，大匠本难投。
迹与松乔合，心缘启沃留。公才山吏部，书癖杜荆州。
幸沐千年圣，何辞一尉休。折腰知宠辱，回首见沉浮。
天地庄生马，江湖范蠡舟。逍遥堪自乐，浩荡信无忧。
去此从黄绶，归欤任白头。风尘与霄汉，瞻望日悠悠。 

   卷三 50 【留上李右相（一作奉赠李右相林甫）】高適 

风俗登淳古，君臣挹大庭。深沉谋九德，密勿契千龄。
独立调元气，清心豁窅冥。本枝连帝系，长策冠生灵。
傅说明殷道，萧何律汉刑。钧衡持国柄，柱石总朝经。
隐轸江山藻，氛氲鼎鼐铭。兴中皆白雪，身外即丹青。
江海呼穷鸟，诗书问聚萤。吹嘘成羽翼，提握动芳馨。
倚伏悲还笑，栖迟醉复醒。恩荣初就列，含育忝宵形。
有窃丘山惠，无时枕席宁。壮心瞻落景，生事感浮萍。
莫以才难用，终期善易听。未为门下客，徒谢少微星。



   卷三 51 【同李员外贺哥舒大夫破九曲之作】高適 

遥传副丞相，昨日破西蕃。作气群山动，扬军大旆翻。
奇兵邀转战，连孥绝归奔。泉喷诸戎血，风驱死虏魂。
头飞攒万戟，面缚聚辕门。鬼哭黄埃暮，天愁白日昏。
石城与岩险，铁骑皆云屯。长策一言决，高踪百代存。
威棱慑沙漠，忠义感乾坤。老将黯无色，儒生安敢论。
解围凭庙算，止杀报君恩。唯有关河渺，苍茫空树墩。 

   卷三 52 【信安王幕府诗】高適 

云纪轩皇代，星高太白年。庙堂咨上策，幕府制中权。
盘石藩维固，升坛礼乐先。国章荣印绶，公服贵貂蝉。
乐善旌深德，输忠格上玄。剪桐光宠锡，题剑美贞坚。
圣祚雄图广，师贞武德虔。雷霆七校发，旌旆五营连。
华省征群乂，霜台举二贤。岂伊公望远，曾是茂才迁。
并秉韬钤术，兼该翰墨筵。帝思麟阁像，臣献柏梁篇。
振玉登辽甸，摐金历蓟壖。度河飞羽檄，横海泛楼船。
北伐声逾迈，东征务以专。讲戎喧涿野，料敌静居延。
军势持三略，兵戎自九天。朝瞻授钺去，时听偃戈旋。
大漠风沙里，长城雨雪边。云端临碣石，波际隐朝鲜。
夜壁冲高斗，寒空驻彩旃。倚弓玄兔月，饮马白狼川。
庶物随交泰，苍生解倒悬。四郊增气象，万里绝风烟。
关塞鸿勋著，京华甲第全。落梅横吹后，春色凯歌前。
直道常兼济，微才独弃捐。曳裾诚已矣，投笔尚凄然。
作赋同元淑，能诗匪仲宣。云霄不可望，空欲仰神仙。 

   卷三 53 【东平旅游，奉赠薛太守二十四韵】高適 

颂美驰千古，钦贤仰大猷。晋公标逸气，汾水注长流。
神与公忠节，天生将相俦。青云本自负，赤县独推尤。
御史风逾劲，郎官草屡修。鹓鸾粉署起，鹰隼柏台秋。
出入交三事，飞鸣揖五侯。军书陈上策，廷议借前筹。
肃肃趋朝列，雍雍引帝求。一麾俄出守，千里再分忧。
不改任棠水，仍传晏子裘。歌谣随举扇，旌旆逐鸣驺。
郡国长河绕，川原大野幽。地连尧泰岳，山向禹青州。
汶上春帆渡，秦亭晚日愁。遗墟当少昊，悬象逼奎娄。
即此逢清鉴，终然喜暗投。叨承解榻礼，更得问缣游。
高兴陪登陟，嘉言忝献酬。观棋知战胜，探象会冥搜。
眺听情何限，冲融惠勿休。只应齐语默，宁肯问沉浮。
然诺长怀季，栖遑辄累丘。平生感知己，方寸岂悠悠。



   卷三 54 【真定即事，奉赠韦使君二十八韵】高適 

飘泊怀书客，迟回此路隅。问津惊弃置，投刺忽踟蹰。
方伯恩弥重，苍生咏已苏。郡称廉叔度，朝议管夷吾。
乃继三台侧，仍将四岳俱。江山澄气象，崖谷倚冰壶。
诏宠金门策，官荣叶县凫。擢才登粉署，飞步蹑云衢。
起草征调墨，焚香即宴娱。光华扬盛矣，霄汉在兹乎。
隐轸推公望，逶迤协帝俞。轩车辞魏阙，旌节副幽都。
始佩仙郎印，俄兼太守符。尤多蜀郡理，更得颍川谟。
城邑推雄镇，山川列简图。旧燕当绝漠，全赵对平芜。
旷野何弥漫，长亭复郁纡。始泉遗俗近，活水战场无。
月换思乡陌，星回记斗枢。岁容归万象，和气发鸿炉。
沦落而谁遇，栖遑有是夫。不才羞拥肿，干禄谢侏儒。
契阔惭行迈，羁离忆友于。田园同季子，储蓄异陶朱。
方欲呈高义，吹嘘揖大巫。永怀吐肝胆，犹惮阻荣枯。
解榻情何限，忘言道未殊。从来贵缝掖，应是念穷途。 

   卷三 55 【和窦侍御登凉州七级浮图之作】高適 

化塔屹中起，孤高宜上跻。铁冠雄赏眺，金界宠招携。
空色在轩户，边声连鼓鼙。天寒万里北，地豁九州西。
清兴揖才彦，峻风和端倪。始知阳春后，具物皆筌蹄。 

   卷三 56 【酬河南节度使贺兰大夫见赠之作】高適 

高阁凭栏槛，中军倚旆旌。感时常激切，于己即忘情。
河华屯妖气，伊瀍有战声。愧无戡难策，多谢出师名。
秉钺知恩重，临戎觉命轻。股肱瞻列岳，唇齿赖长城。
隐隐摧锋势，光光弄印荣。鲁连真义士，陆逊岂书生。
直道宁殊智，先鞭忽抗行。楚云随去马，淮月尚连营。
抚剑堪投分，悲歌益不平。从来重然诺，况值欲横行。



   卷三 57 【奉酬睢阳路太守见赠之作】高適 

盛才膺命代，高价动良时。帝简登藩翰，人和发咏思。
神仙去华省，鹓鹭忆丹墀。清净能无事，优游即赋诗。
江山纷想像，云物共萎蕤。逸气刘公幹，玄言向子期。
多惭汲引速，翻愧激昂迟。相马知何限，登龙反自疑。
风尘吏道迫，行迈旅心悲。拙疾徒为尔，穷愁欲问谁。
秋庭一片叶，朝镜数茎丝。州县甘无取，丘园悔莫追。
琼瑶生箧笥，光景借茅茨。他日青霄里，犹应访所知。



   卷三 58 【奉酬睢阳李太守】高適 

公族称王佐，朝经允帝求。本枝疆我李，盘石冠诸刘。
礼乐光辉盛，山河气象幽。系高周柱史，名重晋阳秋。
华省膺推择，青云宠宴游。握兰多具美，前席有嘉谋。
赋得黄金赐，言皆白璧酬。著鞭驱驷马，操刃解全牛。
出镇兼方伯，承家复列侯。朝瞻孔北海，时用杜荆州。
广固才登陟，毗陵忽阻修。三台冀入梦，四岳尚分忧。
郡邑连京口，山川望石头。海门当建节，江路引鸣驺。
俗见中兴理，人逢至道休。先移白额横，更息赭衣偷。
梁国歌来晚，徐方怨不留。岂伊齐政术，将以变浇浮。
讼简知能吏，刑宽察要囚。坐堂风偃草，行县雨随輈。
地是蒙庄宅，城遗阏伯丘。孝王馀井径，微子故田畴。
冬至招摇转，天寒螮蝀收。猿岩飞雨雪，兔苑落梧楸。
列戟霜侵户，褰帏月在钩。好贤常解榻，乘兴每登楼。
逸足横千里，高谈注九流。诗题青玉案，衣赠黑貂裘。
穷巷轩车静，闲斋耳目愁。未能方管乐，翻欲慕巢由。
讲德良难敌，观风岂易俦。寸心仍有适，江海一扁舟。 

   卷三 59 【送柴司户充刘卿判官之岭外】高適 

岭外资雄镇，朝端宠节旄。月卿临幕府，星使出词曹。
海对羊城阔，山连象郡高。风霜驱瘴疠，忠信涉波涛。
别恨随流水，交情脱宝刀。有才无不适，行矣莫徒劳。 

   卷三 60 【送蔡少府赴登州推事】高適 

胶东连即墨，莱水入沧溟。国小常多事，人讹屡抵刑。
公才征郡邑，诏使出郊坰。标格谁当犯，风谣信可听。
峥嵘大岘口，逦迤汶阳亭。地迥云偏白，天秋山更青。
祖筵方卜昼，王事急侵星。劝尔将为德，斯言盖有听。



   卷三 61 【秦中送李九赴越】高適 

携手望千里，于今将十年。如何每离别，心事复迍邅。
适越虽有以，出关终耿然。愁霖不可向，长路或难前。
吴会独行客，山阴秋夜船。谢家征故事，禹穴访遗编。
镜水君所忆，莼羹余旧便。归来莫忘此，兼示济江篇。


   卷三 62 【饯宋八充彭中丞判官之岭南】高適 

睹君济时略，使我气填膺。长策竟不用，高才徒见称。
一朝知己达，累日诏书征。羽翮忽然就，风飙谁敢凌。
举鞭趋岭峤，屈指冒炎蒸。北雁送驰驿，南人思饮冰。
彼邦本倔强，习俗多骄矜。翠羽干平法，黄金挠直绳。
若将除害马，慎勿信苍蝇。魑魅宁无患，忠贞适有凭。
猿啼山不断，鸢跕路难登。海岸出交趾，江城连始兴。
绣衣当节制，幕府盛威棱。勿惮九嶷险，须令百越澄。
立谈多感激，行李即严凝。离别胡为者，云霄迟尔升。



   卷三 63 【陪窦侍御泛灵云池】高適 

白露时先降，清川思不穷。江湖仍塞上，舟楫在军中。
舞换临津树，歌饶向迥风。夕阳连积水，边色满秋空。
乘兴宜投辖，邀欢莫避骢。谁怜持弱羽，犹欲伴鹓鸿。



   卷三 64 【陪窦侍御灵云南亭宴，诗得雷字】高適 

人幽宜眺听，目极喜亭台。风景知愁在，关山忆梦回。
只言殊语默，何意忝游陪。连唱波澜动，冥搜物象开。
新秋归远树，残雨拥轻雷。檐外长天尽，尊前独鸟来。
常吟塞下曲，多谢幕中才。河汉徒相望，嘉期安在哉。 

   卷三 65 【同熊少府题卢主簿茅斋（庐兼有人伦）】高適 

虚院野情在，茅斋秋兴存。孝廉趋下位，才子出高门。
乃继幽人静，能令学者尊。江山归谢客，神鬼下刘根。
阶树时攀折，窗书任讨论。自堪成独往，何必武陵源。 

   卷三 66 【同朱五题卢使君义井】高適 

高义唯良牧，深仁自下车。宁知凿井处，还是饮冰馀。
地即泉源久，人当汲引初。体清能鉴物，色洞每含虚。
上善滋来往，中和浃里闾。济时应未竭，怀惠复何如。 

   卷三 67 【同郭十题杨主簿新厅】高適 

华馆曙沈沈，惟良正在今。用材兼柱石，闻物象高深。
更得芝兰地，兼营枳棘林。向风扃戟户，当署近棠阴。
勿改安卑节，聊闲理剧心。多君有知己，一和郢中吟。 

   卷三 68 【秋日作】高適 

端居值秋节，此日更愁辛。寂寞无一事，蒿莱通四邻。
闭门生白发，回首忆青春。岁月不相待，交游随众人。
云霄何处托，愚直有谁亲。举酒聊自劝，穷通信尔身。 

   卷三 69 【辟阳城】高適 

荒城在高岸，凌眺俯清淇。传道汉天子，而封审食其。
奸淫且不戮，茅土孰云宜。何得英雄主，返令儿女欺。
母仪良已失，臣节岂如斯。太息一朝事，乃令人所嗤。 

   卷三 70 【赴彭州山行之作】高適 

峭壁连崆峒，攒峰叠翠微。鸟声堪驻马，林色可忘机。
怪石时侵径，轻萝乍拂衣。路长愁作客，年老更思归。
且悦岩峦胜，宁嗟意绪违。山行应未尽，谁与玩芳菲。 

   卷三 71 【咏史】高適 

尚有绨袍赠，应怜范叔寒。不知天下士，犹作布衣看。


   卷三 72 【送兵到蓟北】高適 

积雪与天迥，屯军连塞愁。谁知此行迈，不为觅封侯。 

   卷三 73 【同群公题张处士菜园】高適 

耕地桑柘间，地肥菜常熟。为问葵藿资，何如庙堂肉。


   卷三 74 【逢谢偃】高適 

红颜怆为别，白发始相逢。唯馀昔时泪，无复旧时容。 

   卷三 75 【田家春望】高適 

出门何所见，春色满平芜。可叹无知己，高阳一酒徒。


   卷三 76 【闲居】高適 

柳色惊心事，春风厌索居。方知一杯酒，犹胜百家书。 

   卷三 77 【封丘作】高適 

州县才难适，云山道欲穷。揣摩惭黠吏，栖隐谢愚公。


   卷三 78 【九曲词三首】高適 

许国从来彻庙堂，连年不为在疆场。
将军天上封侯印，御史台上异姓王。

万骑争歌杨柳春，千场对舞绣骐驎。
到处尽逢欢洽事，相看总是太平人。

铁骑横行铁岭头，西看逻逤取封侯。
青海只今将饮马，黄河不用更防秋。



   卷三 79 【营州歌】高適 

营州少年厌原野，狐裘蒙茸猎城下。
虏酒千钟不醉人，胡儿十岁能骑马。



   卷三 80 【玉真公主歌】高適 

常言龙德本天仙，谁谓仙人每学仙。
更道玄元指李日，多于王母种桃年。

仙宫仙府有真仙，天宝天仙秘莫传。
为问轩皇三百岁，何如大道一千年。



   卷三 81 【和王七玉门关听吹笛（一作塞上闻笛）】高適 

胡人吹笛戍楼间，楼上萧条海月闲。
借问落梅凡几曲，从风一夜满关山。



   卷三 82 【别董大二首】高適 

十里黄云白日曛，北风吹雁雪纷纷。
莫愁前路无知己，天下谁人不识君。

六翮飘飖私自怜，一离京洛十馀年。
丈夫贫践应未足，今日相逢无酒钱。



   卷三 83 【送桂阳孝廉】高適 

桂阳年少西入秦，数经甲科犹白身。
即今江海一归客，他日云霄万里人。



   卷三 84 【送李少府，时在客舍作】高適 

相逢旅馆意多违，暮雪初晴候雁飞。
主人酒尽君未醉，薄暮途遥归不归。



   卷三 85 【听张立本女吟】高適 

危冠广袖楚宫妆，独步闲庭逐夜凉。
自把玉钗敲砌竹，清歌一曲月如霜。



   卷三 86 【初至封丘作】高適 

可怜薄暮宦游子，独卧虚斋思无已。
去家百里不得归，到官数日秋风起。



   卷三 87 【除夜作】高適 

旅馆寒灯独不眠，客心何事转凄然。
故乡今夜思千里，愁鬓明朝又一年。

