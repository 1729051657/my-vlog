---
title: 刘长卿诗集
date: 2022-02-28
tags:
 - 刘长卿诗集
categories:
 - 电子书
---



卷一      1 【逢雪宿芙蓉山主人】刘长卿 

日暮苍山远，天寒白屋贫。柴门闻犬吠，风雪夜归人。



   卷一      2 【送张起、崔载华之闽中】刘长卿 

朝无寒士达，家在旧山贫。相送天涯里，怜君更远人。



   卷一      3 【赠秦系征君】刘长卿 

群公谁让位，五柳独知贫。惆怅青山路，烟霞老此人。



   卷一      4 【秦系顷以家事获谤因出旧山每荷观察崔公见知…诗以赠之】刘长卿 

初迷武陵路，复出孟尝门。回首江南岸，青山与旧恩。



   卷一      5 【夜中对雪赠秦系，时秦初与谢氏离婚，谢氏在越】刘长卿 

月明花满地，君自忆山阴。谁遣因风起，纷纷乱此心。



   卷一      6 【湘妃】刘长卿 

帝子不可见，秋风来暮思。婵娟湘江月，千载空蛾眉。



   卷一      7 【斑竹】刘长卿 

苍梧千载后，斑竹对湘沅。欲识湘妃怨，枝枝满泪痕。



   卷一      8 【春草宫怀古】刘长卿 

君王不可见，芳草旧宫春。犹带罗裙色，青青向楚人。



   卷一      9 【正朝览镜作】刘长卿 

憔悴逢新岁，茅扉见旧春。朝来明镜里，不忍白头人。



   卷一      10 【瓜洲道中送李端公南渡后，归扬州道中寄】刘长卿 

片帆何处去，匹马独归迟。惆怅江南北，青山欲暮时。



   卷一      11 【送张十八归桐庐】刘长卿 

归人乘野艇，带月过江村。正落寒潮水，相随夜到门。



   卷一      12 【过白鹤观寻岑秀才不遇】刘长卿 

不知方外客，何事锁空房。应向桃源里，教他唤阮郎。



   卷一      13 【听弹琴】刘长卿 

泠泠七丝上，静听松风寒。古调虽自爱，今人多不弹。



   卷一      14 【游南园，偶见在阴墙下葵，因以成咏】刘长卿 

此地常无日，青青独在阴。太阳偏不及，非是未倾心。



   卷一      15 【入百丈涧见桃花晚开】刘长卿 

百丈深涧里，过时花欲妍。应缘地势下，遂使春风偏。



   卷一      16 【送子婿崔真甫、李穆往扬州四首】刘长卿 

渡口发梅花，山中动泉脉。芜城春草生，君作扬州客。

半逻莺满树，新年人独远。落花逐流水，共到茱萸湾。
雁还空渚在，人去落潮翻。临水独挥手，残阳归掩门。

狎鸟携稚子，钓鱼终老身。殷勤嘱归客，莫话桃源人。 

   卷一      17 【寄龙山道士许法棱】刘长卿 

悠悠白云里，独住青山客。林下昼焚香，桂花同寂寂。


   卷一      18 【送方外上人】刘长卿 

孤云将野鹤，岂向人间住。莫买沃洲山，时人已知处。 

   卷一      19 【送灵澈上人】刘长卿 

苍苍竹林寺，杳杳钟声晚。荷笠带夕阳，青山独归远。


   卷一      20 【茱萸湾北答崔载华问】刘长卿 

荒凉野店绝，迢递人烟远。苍苍古木中，多是隋家苑。 

   卷一      21 【赴楚州次自田途中阻浅，问张南史】刘长卿 

楚城今近远，积霭寒塘暮。水浅舟且迟，淮潮至何处。


   卷一      22 【江中对月】刘长卿 

空洲夕烟敛，望月秋江里。历历沙上人，月中孤渡水。 

   卷一      23 【碧涧别墅喜皇甫侍御相访】刘长卿 

荒村带返照，落叶乱纷纷。古路无行客，寒山独见君。
野桥经雨断，涧水向田分。不为怜同病，何人到白云。



   卷一      24 【初到碧涧招明契上人】刘长卿 

渐老知身累，初寒曝背眠。白云留永日，黄叶减馀年。
猿护窗前树，泉浇谷后田。沃洲能共隐，不用道林钱。


   卷一      25 【送少微上人游天台】刘长卿 

石桥人不到，独往更迢迢。乞食山家少，寻钟野路遥。
松门风自扫，瀑布雪难消。秋夜闻清梵，馀音逐海潮。



   卷一      26 【却归睦州至七里滩下作】刘长卿 

南归犹谪宦，独上子陵滩。江树临洲晚，沙禽对水寒。
山开斜照在，石浅乱流难。惆怅梅花发，年年此地看。 

   卷一      27 【对酒寄严维】刘长卿 

陋巷喜阳和，衰颜对酒歌。懒从华发乱，闲任白云多。
郡简容垂钓，家贫学弄梭。门前七里濑，早晚子陵过。



   卷一      28 【新年作】刘长卿 

乡心新岁切，天畔独潸然。老至居人下，春归在客先。
岭猿同旦暮，江柳共风烟。已似长沙傅，从今又几年。


   卷一      29 【朱放自杭州与故里相使君立碑回因以奉简吏部杨侍郎制文】刘长卿 

片石羊公后，凄凉江水滨。好辞千古事，堕泪万家人。
鵩集占书久，鸾回刻篆新。不堪相顾恨，文字日生尘。



   卷一      30 【送宣尊师醮毕归越】刘长卿 

吹箫江上晚，惆怅别茅君。踏火能飞雪，登刀入白云。
晨香长日在，夜磬满山闻。挥手桐溪路，无情水亦分。 

   卷一      31 【送裴使君赴荆南充行军司马】刘长卿 

盛府南门寄，前程积水中。月明临夏口，山晚望巴东。
故节辞江郡，寒笳发渚宫。汉川风景好，遥羡逐羊公。



   卷一      32 【送裴郎中贬吉州】刘长卿 

乱军交白刃，一骑出黄尘。汉节同归阙，江帆共逐臣。
猿愁歧路晚，梅作异方春。知己酂侯在，应怜脱粟人。


   卷一      33 【酬皇甫侍御见寄，时前相国姑臧公初临郡】刘长卿 

离别江南北，汀洲叶再黄。路遥云共水，砧迥月如霜。
岁俭依仁政，年衰忆故乡。伫看宣室召，汉法倚张纲。



   卷一      34 【月下呈章秀才（八元）】刘长卿 

自古悲摇落，谁人奈此何。夜蛩偏傍枕，寒鸟数移柯。
向老三年谪，当秋百感多。家贫惟好月，空愧子猷过。 

   卷一      35 【酬张夏】刘长卿 

几岁依穷海，颓年惜故阴。剑寒空有气，松老欲无心。
玩雪劳相访，看山正独吟。孤舟且莫去，前路水云深。



   卷一      36 【送李使君贬连州】刘长卿 

独过长沙去，谁堪此路愁。秋风散千骑，寒雨泊孤舟。
贾谊辞明主，萧何识故侯。汉廷当自召，湘水但空流。


   卷一      37 【秋夜北山精舍观体如师梵】刘长卿 

焚香奏仙呗，向夕遍空山。清切兼秋远，威仪对月闲。
静分岩响答，散逐海潮还。幸得风吹去，随人到世间。



   卷一      38 【酬张夏雪夜赴州访别途中苦寒作】刘长卿 

扁舟乘兴客，不惮苦寒行。晚暮相依分，江潮欲别情。
水声冰下咽，砂路雪中平。旧剑锋芒尽，应嫌赠脱轻。 

   卷一      39 【寻洪尊师不遇】刘长卿 

古木无人地，来寻羽客家。道书堆玉案，仙帔叠青霞。
鹤老难知岁，梅寒未作花。山中不相见，何处化丹砂。



   卷一      40 【喜鲍禅师自龙山至】刘长卿 

故居何日下，春草欲芊芊。犹对山中月，谁听石上泉。
猿声知后夜，花发见流年。杖锡闲来往，无心到处禅。


   卷一      41 【送方外上人之常州依萧使君】刘长卿 

宰臣思得度，鸥鸟恋为群。远客回飞锡，空山卧白云。
夕阳孤艇去，秋水两溪分。归共临川史，同翻贝叶文。



   卷一      42 【宿北山禅寺兰若】刘长卿 

上方鸣夕磬，林下一僧还。密行传人少，禅心对虎闲。
青松临古路，白月满寒山。旧识窗前桂，经霜更待攀。 

   卷一      43 【赴新安别梁侍郎】刘长卿 

新安君莫问，此路水云深。江海无行迹，孤舟何处寻。
青山空向泪，白月岂知心。纵有馀生在，终伤老病侵。



   卷一      44 【江州留别薛六、柳八二员外】刘长卿 

江海相逢少，东南别处长。独行风袅袅，相去水茫茫。
白首辞同舍，青山背故乡。离心与潮信，每日到浔阳。


   卷一      45 【和州留别穆郎中】刘长卿 

播迁悲远道，摇落感衰容。今日犹多难，何年更此逢。
世交黄叶散，乡路白云重。明发看烟树，唯闻江北钟。



   卷一      46 【和州送人归复郢】刘长卿 

因家汉水曲，相送掩柴扉。故郢生秋草，寒江澹落晖。
绿林行客少，赤壁住人稀。独过浔阳去，潮归人不归。 

   卷一      47 【送金昌宗归钱塘】刘长卿 

新家浙江上，独泛落潮归。秋水照华发，凉风生褐衣。
柴门嘶马少，藜杖拜人稀。惟有陶潜柳，萧条对掩扉。



   卷一      48 【酬张夏别后道中见寄】刘长卿 

离群方岁晏，谪宦在天涯。暮雪同行少，寒潮欲上迟。
海鸥知吏傲，砂鹤见人衰。只畏生秋草，西归亦未期。


   卷一      49 【新安奉送穆谕德归朝，赋得行字】刘长卿 

九重宣室召，万里建溪行。事直皇天在，归迟白发生。
用材身复起，睹圣眼犹明。离别寒江上，潺湲若有情。



   卷一      50 【偶然作】刘长卿 

野寺长依止，田家或往还。老农开古地，夕鸟入寒山。
书剑身同废，烟霞吏共闲。岂能将白发，扶杖出人间。 

   卷一      51 【送州人孙沅自本州却归句章新营所居】刘长卿 

故里归成客，新家去未安。诗书满蜗舍，征税及渔竿。
火种山田薄，星居海岛寒。怜君不得已，步步别离难。



   卷一      52 【送李员外使还苏州，兼呈前袁州李使君，赋得长字…从兄】刘长卿 

别离共成怨，衰老更难忘。夜月留同舍，秋风在远乡。
朱弦徐向烛，白发强临觞。归献西陵作，谁知此路长。


   卷一      53 【酬李员外从崔录事载华宿三河戍先见寄】刘长卿 

寒江鸣石濑，归客夜初分。人语空山答，猿声独戍闻。
迟来朝及暮，愁去水连云。岁晚心谁在，青山见此君。



   卷一      54 【见秦系离婚后出山居作】刘长卿 

岂知偕老重，垂老绝良姻。郗氏诚难负，朱家自愧贫。
绽衣留欲故，织锦罢经春。何况蘼芜绿，空山不见人。 

   卷一      55 【酬秦系】刘长卿 

鹤书犹未至，那出白云来。旧路经年别，寒潮每日回。
家空归海燕，人老发江梅。最忆门前柳，闲居手自栽。



   卷一      56 【岁日作】刘长卿 

建寅回北斗，看历占春风。律变沧江外，年加白发中。
春衣试稚子，寿酒劝衰翁。今日阳和发，荣枯岂不同。


   卷一      57 【题元录事开元所居】刘长卿 

幽居萝薜情，高卧纪纲行。鸟散秋鹰下，人闲春草生。
冒风归野寺，收印出山城。今日新安郡，因君水更清。



   卷一      58 【送崔载华、张起之闽中】刘长卿 

不识闽中路，遥知别后心。猿声入岭切，鸟道问人深。
旅食过夷落，方言会越音。西征开幕府，早晚用陈琳。 

   卷一      59 【送张司直赴岭南谒张尚书】刘长卿 

番禺万里路，远客片帆过。盛府依横海，荒祠拜伏波。
人经秋瘴变，鸟坠火云多。诚惮炎洲里，无如一顾何。



   卷一      60 【寄会稽公徐侍郎（公时在王傅）】刘长卿 

摇落淮南叶，秋风想越吟。邹枚入梁苑，逸少在山阴。
老鹤无衰貌，寒松有本心。圣朝难税驾，惆怅白云深。


   卷一      61 【送朱山人放越州，贼退后归山阴别业】刘长卿 

越州初罢战，江上送归桡。南渡无来客，西陵自落潮。
空城垂故柳，旧业废春苗。闾里相逢少，莺花共寂寥。



   卷一      62 【秋夜肃公房喜普门上人自阳羡山至】刘长卿 

山栖久不见，林下偶同游。早晚来香积，何人住沃洲。
寒禽惊后夜，古木带高秋。却入千峰去，孤云不可留。 

   卷一      63 【送李秘书却赴南中】刘长卿 

却到番禺日，应伤昔所依。炎洲百口住，故国几人归。
路识梅花在，家存棣萼稀。独逢回雁去，犹作旧行飞。



   卷一      64 【过前安宜张明府郊居】刘长卿 

寂寥东郭外，白首一先生。解印孤琴在，移家五柳成。
夕阳临水钓，春雨向田耕。终日空林下，何人识此情。


   卷一      65 【使回次杨柳过元八所居】刘长卿 

君家杨柳渡，来往落帆过。绿竹经寒在，青山欲暮多。
薜萝诚可恋，婚嫁复如何。无奈闲门外，渔翁夜夜歌。



   卷一      66 【送李侍御贬郴州】刘长卿 

洞庭波渺渺，君去吊灵均。几路三湘水，全家万里人。
听猿明月夜，看柳故年春。忆想汀洲畔，伤心向白蘋。 

   卷一      67 【寄普门上人】刘长卿 

白云幽卧处，不向世人传。闻在千峰里，心知独夜禅。
辛勤羞薄禄，依止爱闲田。惆怅王孙草，青青又一年。



   卷一      68 【逢郴州使，因寄郑协律】刘长卿 

相思楚天外，梦寐楚猿吟。更落淮南叶，难为江上心。
衡阳问人远，湘水向君深。欲逐孤帆去，茫茫何处寻。


   卷一      69 【岳阳馆中望洞庭湖】刘长卿 

万古巴丘戍，平湖此望长。问人何淼淼，愁暮更苍苍。
叠浪浮元气，中流没太阳。孤舟有归客，早晚达潇湘。



   卷一      70 【巡去岳阳却归鄂州使院留别郑洵侍御侍御先曾谪居此州】刘长卿 

何事长沙谪，相逢楚水秋。暮帆归夏口，寒雨对巴丘。
帝子椒浆奠，骚人木叶愁。惟怜万里外，离别洞庭头。 

   卷一      71 【夏口送屈突司直使湖南】刘长卿 

共悲来夏口，何事更南征。雾露行人少，潇湘春草生。
莺啼何处梦，猿啸若为声。风月新年好，悠悠远客情。



   卷一      72 【代边将有怀】刘长卿 

少年辞魏阙，白首向沙场。瘦马恋秋草，征人思故乡。
暮笳吹塞月，晓甲带胡霜。自到云中郡，于今百战强。


   卷一      73 【雨中过员稷巴陵山居赠别】刘长卿 

怜君洞庭上，白发向人垂。积雨悲幽独，长江对别离。
牛羊归故道，猿鸟聚寒枝。明发遥相望，云山不可知。



   卷一      74 【送李中丞之襄州】刘长卿 

流落征南将，曾驱十万师。罢归无旧业，老去恋明时。
独立三朝识，轻生一剑知。茫茫汉江上，日暮复何之。 

   卷一      75 【奉使至申州，伤经陷没】刘长卿 

举目伤芜没，何年此战争。归人失旧里，老将守孤城。
废戍山烟出，荒田野火行。独怜浉水上，时乱亦能清。



   卷一      76 【穆陵关北逢人归渔阳】刘长卿 

逢君穆陵路，匹马向桑干。楚国苍山古，幽州白日寒。
城池百战后，耆旧几家残。处处蓬蒿遍，归人掩泪看。


   卷一      77 【安州道中经浐水有怀】刘长卿 

征途逢浐水，忽似到秦川。借问朝天处，犹看落日边。
映沙晴漾漾，出涧夜溅溅。欲寄西归恨，微波不可传。



   卷一      78 【步登夏口古城作】刘长卿 

平芜连古堞，远客此沾衣。高树朝光上，空城秋气归。
微明汉水极，摇落楚人稀。但见荒郊外，寒鸦暮暮飞。 

   卷一      79 【赠别卢司直之闽中】刘长卿 

尔来多不见，此去又何之。华发同今日，流芳似旧时。
洲长春色遍，汉广夕阳迟。岁岁王孙草，空怜无处期。



   卷一      80 【酬郭夏人日长沙感怀见赠】刘长卿 

旧俗欢犹在，怜君恨独深。新年向国泪，今日倚门心。
岁去随湘水，春生近桂林。流莺且莫弄，江畔正行吟。


   卷一      81 【赴巴南书情寄故人】刘长卿 

南过三湘去，巴人此路偏。谪居秋瘴里，归处夕阳边。
直道天何在，愁容镜亦怜。裁书欲谁诉，无泪可潸然。



   卷一      82 【馀干旅舍】刘长卿 

摇落暮天迥，青枫霜叶稀。孤城向水闭，独鸟背人飞。
渡口月初上，邻家渔未归。乡心正欲绝，何处捣寒衣。 

   卷一      83 【登思禅寺上方题修竹茂松】刘长卿 

上方幽且暮，台殿隐蒙笼。远磬秋山里，清猿古木中。
众溪连竹路，诸岭共松风。傥许栖林下，甘成白首翁。



   卷一      84 【恩敕重推使牒追赴苏州，次前溪馆作】刘长卿 

渐入云峰里，愁看驿路闲。乱鸦投落日，疲马向空山。
且喜怜非罪，何心恋末班。天南一万里，谁料得生还。


   卷一      85 【北归次秋浦界清溪馆】刘长卿 

万里猿啼断，孤村客暂依。雁过彭蠡暮，人向宛陵稀。
旧路青山在，馀生白首归。渐知行近北，不见鹧鸪飞。



   卷一      86 【谪官后却归故村，将过虎丘，怅然有作】刘长卿 

万事依然在，无如岁月何。邑人怜白发，庭树长新柯。
故老相逢少，同官不见多。唯馀旧山路，惆怅枉帆过。 

   卷一      87 【重推后却赴岭外待进止，寄元侍郎】刘长卿 

却访巴人路，难期国士恩。白云从出岫，黄叶已辞根。
大造功何薄，长年气尚冤。空令数行泪，来往落湘沅。



   卷一      88 【秋杪江亭有作（一作秋杪干越亭）】刘长卿 

寂寞江亭下，江枫秋气斑。世情何处澹，湘水向人闲。
寒渚一孤雁，夕阳千万山。扁舟如落叶，此去未知还。


   卷一      89 【送郑司直归上都】刘长卿 

岁岁逢离别，蹉跎江海滨。宦游成楚老，乡思逐秦人。
马首归何日，莺啼又一春。因君报情旧，闲慢欲垂纶。



   卷一      90 【送灵澈上人归嵩阳兰若】刘长卿 

南地随缘久，东林几岁空。暮山门独掩，春草路难通。
作梵连松韵，焚香入桂丛。唯将旧瓶钵，却寄白云中。 

   卷一      91 【却赴南邑留别苏台知己】刘长卿 

又过梅岭上，岁岁此枝寒。落日孤舟去，青山万里看。
猿声湘水静，草色洞庭宽。已料生涯事，唯应把钓竿。



   卷一      92 【和灵一上人新泉】刘长卿 

东林一泉出，复与远公期。石浅寒流处，山空夜落时。
梦闲闻细响，虑澹对清漪。动静皆无意，唯应达者知。


   卷一      93 【送李挚赴延陵令】刘长卿 

清风季子邑，想见下车时。向水弹琴静，看山采菊迟。
明君加印绶，廉使托茕嫠。旦暮华阳洞，云峰若有期。



   卷一      94 【奉送裴员外赴上都】刘长卿 

彤襜江上远，万里诏书催。独过浔阳去，空怜潮信回。
离心秋草绿，挥手暮帆开。想见秦城路，人看五马来。 

   卷一      95 【长沙桓王墓下别李纾、张南史】刘长卿 

长沙千载后，春草独萋萋。流水朝将暮，行人东复西。
碑苔几字灭，山木万株齐。伫立伤今古，相看惜解携。



   卷一      96 【送侯御赴黔中充判官】刘长卿 

不识黔中路，今看遣使臣。猿啼万里客，鸟似五湖人。
地远官无法，山深俗岂淳。须令荒徼外，亦解惧埋轮。


   卷一      97 【秋日登吴公台上寺远眺，寺即陈将吴明彻战场】刘长卿 

古台摇落后，秋日望乡心。野寺人来少，云峰水隔深。
夕阳依旧垒，寒磬满空林。惆怅南朝事，长江独至今。



   卷一      98 【淮上送梁二，恩命追赴上都】刘长卿 

贾生年最少，儒行汉庭闻。拜手卷黄纸，回身谢白云。
故关无去客，春草独随君。淼淼长淮水，东西自此分。 

   卷一      99 【送崔升归上都】刘长卿 

旧寺寻遗绪，归心逐去尘。早莺何处客，古木几家人。
白发经多难，沧洲欲暮春。临期数行泪，为尔一沾巾。



   卷一      100 【过李将军南郑林园观妓】刘长卿 

郊原风日好，百舌弄何频。小妇秦家女，将军天上人。
鸦归长郭暮，草映大堤春。客散垂杨下，通桥车马尘。


   卷一      101 【送严侍御充东畿观察判官】刘长卿 

洛阳征战后，君去问凋残。云月临南至，风霜向北寒。
故园经乱久，古木隔林看。谁访江城客，年年守一官。



   卷一      102 【送王端公入奏上都】刘长卿 

旧国无家访，临歧亦羡归。途经百战后，客过二陵稀。
秋草通征骑，寒城背落晖。行当蒙顾问，吴楚岁频饥。 

   卷一      103 【送营田判官郑侍御赴上都】刘长卿 

上国三千里，西还及岁芳。故山经乱在，春日送归长。
晓奏趋双阙，秋成报万箱。幸论开济力，已实海陵仓。



   卷一      104 【送李校书赴东浙幕府（校书工于翰墨）】刘长卿 

方从大夫后，南去会稽行。淼淼沧江外，青青春草生。
芸香辞乱事，梅吹听军声。应访王家宅，空怜江水平。


   卷一      105 【清明后登城眺望】刘长卿 

风景清明后，云山睥睨前。百花如旧日，万井出新烟。
草色无空地，江流合远天。长安在何处，遥指夕阳边。



   卷一      106 【陪王明府泛舟】刘长卿 

花县弹琴暇，樵风载酒时。山含秋色近，鸟度夕阳迟。
出没凫成浪，蒙笼竹亚枝。云峰逐人意，来去解相随。 

   卷一      107 【送度支留后若侍御之歙州，便赴信州省觐】刘长卿 

国用忧钱谷，朝推此任难。即山榆荚变，降雨稻花残。
林响朝登岭，江喧夜过滩。遥知骢马色，应待倚门看。



   卷一      108 【馀干夜宴奉饯前苏州韦使君新除婺州作】刘长卿 

复拜东阳郡，遥驰北阙心。行春五马急，向夜一猿深。
山过康郎近，星看婺女临。幸容栖托分，犹恋旧棠阴。


   卷一      109 【晚次苦竹馆，却忆干越旧游】刘长卿 

匹马风尘色，千峰旦暮时。遥看落日尽，独向远山迟。
故驿花临道，荒村竹映篱。谁怜却回首，步步恋南枝。



   卷一      110 【送李二十四移家之江州】刘长卿 

烟尘犹满目，歧路易沾衣。逋客多南渡，征鸿自北飞。
九江春草绿，千里暮潮归。别后难相访，全家隐钓矶。 

   卷一      111 【送卢判官南湖】刘长卿 

漾舟仍载酒，愧尔意相宽。草色南湖绿，松声小署寒。
水禽前后起，花屿往来看。已作沧洲调，无心恋一官。



   卷一      112 【送张栩扶侍之睦州（此公旧任建德令）】刘长卿 

遥忆新安旧，扁舟复却还。浅深看水石，来往逐云山。
入县馀花在，过门故柳闲。东征随子去，皆隐薜萝间。


   卷一      113 【集梁耿开元寺所居院】刘长卿 

到君幽卧处，为我扫莓苔。花雨晴天落，松风终日来。
路经深竹过，门向远山开。岂得长高枕，中朝正用才。



   卷一      114 【赠西邻卢少府】刘长卿 

篱落能相近，渔樵偶复同。苔封三径绝，溪向数家通。
犬吠寒烟里，鸦鸣夕照中。时因杖藜次，相访竹林东。 

   卷一      115 【游休禅师双峰寺】刘长卿 

双扉碧峰际，遥向夕阳开。飞锡方独往，孤云何事来。
寒潭映白月，秋雨上青苔。相送东郊外，羞看骢马回。



   卷一      116 【廨中见桃花南枝已开，北枝未发，因寄杜副端】刘长卿 

何意同根本，开花每后时。应缘去日远，独自发春迟。
结实恩难忘，无言恨岂知。年光不可待，空羡向南枝。


   卷一      117 【奉送卢员外之饶州】刘长卿 

天书万里至，旌旆上江飞。日向鄱阳近，应看吴岫微。
暮帆何处落，潮水背人归。风土无劳问，南枝黄叶稀。



   卷一      118 【送处士归州，因寄林山人】刘长卿 

陵阳不可见，独往复如何。旧邑云山里，扁舟来去过。
鸟声春谷静，草色太湖多。傥宿荆溪夜，相思渔者歌。 

   卷一      119 【移使鄂州，次岘阳馆怀旧居】刘长卿 

多惭恩未报，敢问路何长。万里通秋雁，千峰共夕阳。
旧游成远道，此去更违乡。草露深山里，朝朝落客裳。



   卷一      120 【送齐郎中赴海州】刘长卿 

华省占星动，孤城望日遥。直庐收旧草，行县及新苗。
沧海天连水，青山暮与朝。闾阎几家散，应待下车招。


   卷一      121 【重阳日鄂城楼送屈突司直】刘长卿 

登高复送远，惆怅洞庭秋。风景同前古，云山满上游。
苍苍来暮雨，淼淼逐寒流。今日关中事，萧何共尔忧。



   卷一      122 【更被奏留淮南，送从弟罢使江东】刘长卿 

又作淮南客，还悲木叶声。寒潮落瓜步，秋色上芜城。
王事何时尽，沧洲羡尔行。青山将绿水，惆怅不胜情。 

   卷一      123 【经漂母墓】刘长卿 

昔贤怀一饭，兹事已千秋。古墓樵人识，前朝楚水流。
渚蘋行客荐，山木杜鹃愁。春草茫茫绿，王孙旧此游。



   卷一      124 【送李端公赴东都】刘长卿 

轩辕征战后，江海别离长。远客归何处，平芜满故乡。
夕阳帆杳杳，旧里树苍苍。惆怅蓬山下，琼枝不可忘。


   卷一      125 【送王员外归朝】刘长卿 

往来无尽目，离别要逢春。海内罹多事，天涯见近臣。
芳时万里客，乡路独归人。魏阙心常在，随君亦向秦。



   卷一      126 【送蒋侍御入秦】刘长卿 

朝见及芳菲，恩荣出紫微。晚光临仗奏，春色共西归。
楚客移家老，秦人访旧稀。因君乡里去，为扫故园扉。 

   卷一      127 【洞庭驿逢郴州使还，寄李汤司马】刘长卿 

洞庭秋水阔，南望过衡峰。远客潇湘里，归人何处逢。
孤云飞不定，落叶去无踪。莫使沧浪叟，长歌笑尔容。



   卷一      128 【送舍弟之鄱阳居】刘长卿 

鄱阳寄家处，自别掩柴扉。故里人何在，沧波孤客稀。
湖山春草遍，云木夕阳微。南去逢回雁，应怜相背飞。


   卷一      129 【送裴二十端公使岭南】刘长卿 

苍梧万里路，空见白云来。远国知何在，怜君去未回。
桂林无叶落，梅岭自花开。陆贾千年后，谁看朝汉台。



   卷一      130 【过桃花夫人庙（即息夫人）】刘长卿 

寂寞应千岁，桃花想一枝。路人看古木，江月向空祠。
云雨飞何处，山川是旧时。独怜春草色，犹似忆佳期。 

   卷一      131 【鄂渚送池州程使君】刘长卿 

萧萧五马动，欲别谢临川。落日芜湖色，空山梅冶烟。
江湖通廨舍，楚老拜戈船。风化东南满，行舟来去传。



   卷一      132 【送友人西上】刘长卿 

羁心不自解，有别会沾衣。春草连天积，五陵远客归。
十年经转战，几处便芳菲。想见函关路，行人去亦稀。


   卷一      133 【送梁郎中赴吉州】刘长卿 

遥想庐陵郡，还听叔度歌。旧官移上象，新令布中和。
看竹经霜少，闻猿带雨多。但愁征拜日，无奈借留何。



   卷一      134 【过湖南羊处士别业】刘长卿 

杜门成白首，湖上寄生涯。秋草芜三径，寒塘独一家。
鸟归村落尽，水向县城斜。自有东篱菊，年年解作花。 

   卷一      135 【送河南元判官赴河南勾当苗税充百官俸钱】刘长卿 

春草长河曲，离心共渺然。方收汉家俸，独向汶阳田。
鸟雀空城在，榛芜旧路迁。山东征战苦，几处有人烟。



   卷一      136 【夏中崔中丞宅见海红摇落一花独开】刘长卿 

何事一花残，闲庭百草阑。绿滋经雨发，红艳隔林看。
竟日馀香在，过时独秀难。共怜芳意晚，秋露未须团。


   卷一      137 【使还至菱陂驿渡浉水作】刘长卿 

清川已再涉，疲马共西还。何事行人倦，终年流水闲。
孤烟飞广泽，一鸟向空山。愁入云峰里，苍苍闭古关。



   卷一      138 【送齐郎中典括州】刘长卿 

星象移何处，旌麾独向东。劝耕沧海畔，听讼白云中。
树色双溪合，猿声万岭同。石门康乐住，几里枉帆通。 

   卷一      139 【过隐空和尚故居】刘长卿 

自从飞锡去，人到沃洲稀。林下期何在，山中春独归。
踏花寻旧径，映竹掩空扉。寥落东峰上，犹堪静者依。



   卷一      140 【过萧尚书故居见李花，感而成咏】刘长卿 

手植已芳菲，心伤故径微。往年啼鸟至，今日主人非。
满地谁当扫，随风岂复归。空怜旧阴在，门客共沾衣。


   卷一      141 【送袁处士】刘长卿 

闲田北川下，静者去躬耕。万里空江菼，孤舟过郢城。
种荷依野水，移柳待山莺。出处安能问，浮云岂有情。



   卷一      142 【酬李侍御登岳阳见寄】刘长卿 

想见孤舟去，无由此路寻。暮帆遥在眼，春色独何心。
绿水潇湘阔，青山鄠杜深。谁当北风至，为尔一开襟。 

   卷一      143 【喜晴】刘长卿 

晓日西风转，秋天万里明。湖天一种色，林鸟百般声。
霁景浮云满，游丝映水轻。今朝江上客，凡慰几人情。


卷二       1 【夏口送徐郎中归朝】刘长卿 

星象南宫远，风流上客稀。九重思晓奏，万里见春归。
棹发空江响，城孤落日晖。离心与杨柳，临水更依依。



   卷二       2 【鄂渚听杜别驾弹胡琴】刘长卿 

文姬留此曲，千载一知音。不解胡人语，空留楚客心。
声随边草动，意入陇云深。何事长江上，萧萧出塞吟。


   卷二       3 【过鹦鹉洲王处士别业】刘长卿 

白首此为渔，青山对结庐。问人寻野笋，留客馈家蔬。
古柳依沙发，春苗带雨锄。共怜芳杜色，终日伴闲居。



   卷二       4 【寄万州崔使君（令钦）】刘长卿 

时艰方用武，儒者任浮沈。摇落秋江暮，怜君巴峡深。
丘门多白首，蜀郡满青襟。自解书生咏，愁猿莫夜吟。 

   卷二       5 【送马秀才移家京洛便赴举】刘长卿 

自从为楚客，不复扫荆扉。剑共丹诚在，书随白发归。
旧游经乱静，后进识君稀。空把相如赋，何人荐礼闱。



   卷二       6 【送南特进赴归行营】刘长卿 

闻道军书至，扬鞭不问家。虏云连白草，汉月到黄沙。
汗马河源饮，烧羌陇坻遮。翩翩新结束，去逐李轻车。


   卷二       7 【送道标上人归南岳】刘长卿 

悠然倚孤棹，却忆卧中林。江草将归远，湘山独往深。
白云留不住，渌水去无心。衡岳千峰乱，禅房何处寻。



   卷二       8 【送梁侍御巡永州】刘长卿 

萧萧江雨暮，客散野亭空。忧国天涯去，思乡岁暮同。
到时猿未断，回处水应穷。莫望零陵路，千峰万木中。 

   卷二       9 【岁夜喜魏万成、郭夏雪中相寻】刘长卿 

新年欲变柳，旧客共沾衣。岁夜犹难尽，乡春又独归。
寒灯映虚牖，暮雪掩闲扉。且莫乘船去，平生相访稀。



   卷二       10 【送蔡侍御赴上都】刘长卿 

迟迟立驷马，久客恋潇湘。明日谁同路，新年独到乡。
孤烟向驿远，积雪去关长。秦地看春色，南枝不可忘。


   卷二       11 【晦日陪辛大夫宴南亭】刘长卿 

月晦逢休浣，年光逐宴移。早莺留客醉，春日为人迟。
蓂草全无叶，梅花遍压枝。政闲风景好，莫比岘山时。



   卷二       12 【送独孤判官赴岭】刘长卿 

伏波初树羽，待尔静川鳞。岭海看飞鸟，天涯问远人。
苍梧云里夕，青草嶂中春。遥想文身国，迎舟拜使臣。 

   卷二       13 【长沙馆中与郭夏对雨】刘长卿 

长沙积雨晦，深巷绝人幽。润上春衣冷，声连暮角愁。
云横全楚地，树暗古湘洲。杳蔼江天外，空堂生百忧。



   卷二       14 【陪辛大夫西亭宴观妓】刘长卿 

歌舞怜迟日，旄麾映早春。莺窥陇西将，花对洛阳人。
醉罢知何事，恩深忘此身。任他行雨去，归路裛香尘。


   卷二       15 【题魏万成江亭】刘长卿 

萧条方岁晏，牢落对空洲。才出时人右，家贫湘水头。
苍山隐暮雪，白鸟没寒流。不是莲花府，冥冥不可求。



   卷二       16 【春过裴虬郊园（时裴不在，因以寄之）】刘长卿 

郊原春欲暮，桃杏落纷纷。何处随芳草，留家寄白云。
听莺情念友，看竹恨无君。长啸高台上，南风冀尔闻。 

   卷二       17 【送韦赞善使岭南】刘长卿 

欲逐楼船将，方安卉服夷。炎洲经瘴远，春水上泷迟。
岁贡随重译，年芳遍四时。番禺静无事，空咏饮泉诗。



   卷二       18 【送乔判官赴福州】刘长卿 

扬帆向何处，插羽逐征东。夷落人烟迥，王程鸟路通。
江流回涧底，山色聚闽中。君去凋残后，应怜百越空。


   卷二       19 【送李补阙之上都】刘长卿 

独归西掖去，难接后尘游。向日三千里，朝天十二楼。
路看新柳夕，家对旧山秋。惆怅离心远，沧江空自流。



   卷二       20 【送袁明府之任】刘长卿 

既有亲人术，还逢试吏年。蓬蒿千里闭，村树几家全。
雪覆淮南道，春生颍谷烟。何时当莅政，相府待闻天。 

   卷二       21 【海盐官舍早春】刘长卿 

小邑沧洲吏，新年白首翁。一官如远客，万事极飘蓬。
柳色孤城里，莺声细雨中。羁心早已乱，何事更春风。



   卷二       22 【南湖送徐二十七西上】刘长卿 

家在横塘曲，那能万里违。门临秋水掩，帆带夕阳飞。
傲俗宜纱帽，干时倚布衣。独将湖上月，相逐去还归。


   卷二       23 【曲阿对月别岑况、徐说】刘长卿 

金陵已芜没，函谷复烟尘。犹见南朝月，还随上国人。
白云心自远，沧海意相亲。何事须成别，汀洲欲暮春。



   卷二       24 【送李侍御贬鄱阳】刘长卿 

回车仍昨日，谪去已秋风。干越知何处，云山只向东。
暮天江色里，田鹤稻花中。却见鄱阳吏，犹应旧马骢。 

   卷二       25 【送路少府使东京便应制举】刘长卿 

故人西奉使，胡骑正纷纷。旧国无来信，春江独送君。
五言凌白雪，六翮向青云。谁念沧洲吏，忘机鸥鸟群。



   卷二       26 【松江独宿】刘长卿 

洞庭初下叶，孤客不胜愁。明月天涯夜，青山江上秋。
一官成白首，万里寄沧洲。久被浮名系，能无愧海鸥。


   卷二       27 【寻白石山真禅师旧草堂】刘长卿 

惆怅云山暮，闲门独不开。何时飞杖锡，终日闭苍苔。
隔岭春犹在，无人燕亦来。谁堪暝投处，空复一猿哀。



   卷二       28 【送行军张司马罢使回】刘长卿 

时危身赴敌，事往任浮沈。末路三江去，当时百战心。
春风吴苑绿，古木剡山深。千里沧波上，孤舟不可寻。 

   卷二       29 【喜李翰自越至】刘长卿 

南浮沧海上，万里到吴台。久别长相忆，孤舟何处来。
春风催客醉，江月向人开。羡尔无羁束，沙鸥独不猜。



   卷二       30 【罪所留系寄张十四】刘长卿 

不见君来久，冤深意未传。冶长空得罪，夷甫岂言钱。
直道天何在，愁容镜亦怜。因书欲自诉，无泪可潸然。


   卷二       31 【送勤照和尚往睢阳赴太守请】刘长卿 

燃灯传七祖，杖锡为诸侯。来去云无意，东西水自流。
青山春满目，白日夜随舟。知到梁园下，苍生赖此游。



   卷二       32 【长门怨】刘长卿 

何事长门闭，珠帘只自垂。月移深殿早，春向后宫迟。
蕙草生闲地，梨花发旧枝。芳菲自恩幸，看著被风吹。 

   卷二       33 【过横山顾山人草堂】刘长卿 

只见山相掩，谁言路尚通。人来千嶂外，犬吠百花中。
细草香飘雨，垂杨闲卧风。却寻樵径去，惆怅绿溪东。



   卷二       34 【送李校书适越谒杜中丞】刘长卿 

江风处处尽，旦暮水空波。摇落行人去，云山向越多。
陈蕃悬榻待，谢客枉帆过。相见耶溪路，逶迤入薜萝。


   卷二       35 【秋夜雨中，诸公过灵光寺所居】刘长卿 

晤语青莲舍，重门闭夕阴。向人寒烛静，带雨夜钟沈。
流水从他事，孤云任此心。不能捐斗粟，终日愧瑶琴。



   卷二       36 【西庭夜燕，喜评事兄拜会】刘长卿 

犹是南州吏，江城又一春。隔帘湖上月，对酒眼中人。
棘寺初衔命，梅仙已误身。无心羡荣禄，唯待却垂纶。 

   卷二       37 【寻南溪常山道人隐居】刘长卿 

一路经行处，莓苔见履痕。白云依静渚，春草闭闲门。
过雨看松色，随山到水源。溪花与禅意，相对亦忘言。



   卷二       38 【扬州雨中张十宅观妓（一作张谓诗）】刘长卿 

夜色带春烟，灯花拂更燃。残妆添石黛，艳舞落金钿。
掩笑频欹扇，迎歌乍动弦。不知巫峡雨，何事海西边。


   卷二       39 【赴宣州使院，夜宴寂上人房，留辞前苏州韦使君】刘长卿 

白云乖始愿，沧海有微波。恋旧争趋府，临危欲负戈。
春归花殿暗，秋傍竹房多。耐可机心息，其如羽檄何。



   卷二       40 【送薛承矩秩满北游】刘长卿 

匹马向何处，北游殊未还。寒云带飞雪，日暮雁门关。
一路傍汾水，数州看晋山。知君喜初服，只爱此身闲。 

   卷二       41 【饯别王十一南游】刘长卿 

望君烟水阔，挥手泪沾巾。飞鸟没何处，青山空向人。
长江一帆远，落日五湖春。谁见汀洲上，相思愁白蘋。



   卷二       42 【送严维尉诸暨（严即越州人）】刘长卿 

爱尔文章远，还家印绶荣。退公兼色养，临下带乡情。
乔木映官舍，春山宜县城。应怜钓台石，闲却为浮名。


   卷二       43 【送李七之笮水谒张相公】刘长卿 

惆怅青春晚，殷勤浊酒垆。后时长剑涩，斜日片帆孤。
东阁邀才子，南昌老腐儒。梁园旧相识，谁忆卧江湖。



   卷二       44 【送崔处士先适越】刘长卿 

山阴好云物，此去又春风。越鸟闻花里，曹娥想镜中。
小江潮易满，万井水皆通。徒羡扁舟客，微官事不同。 

   卷二       45 【奉陪使君西庭送淮西魏判官（得山字）】刘长卿 

羽檄催归恨，春风醉别颜。能邀五马送，自逐一星还。
破竹从军乐，看花听讼闲。遥知用兵处，多在八公山。



   卷二       46 【狱中见壁画佛】刘长卿 

不谓衔冤处，而能窥大悲。独栖丛棘下，还见雨花时。
地狭青莲小，城高白日迟。幸亲方便力，犹畏毒龙欺。


   卷二       47 【送许拾遗还京】刘长卿 

万里辞三殿，金陵到旧居。文星出西掖，卿月在南徐。
故里惊朝服，高堂捧诏书。暂容乘驷马，谁许恋鲈鱼。



   卷二       48 【送张七判官还京觐省】刘长卿 

春兰方可采，此去叶初齐。函谷莺声里，秦山马首西。
庭闱新柏署，门馆旧桃蹊。春色长安道，相随入禁闺。 

   卷二       49 【送孙莹京监擢第归蜀觐省】刘长卿 

适贺一枝新，旋惊万里分。礼闱称独步，太学许能文。
征马望春草，行人看暮云。遥知倚门处，江树正氛氲。



   卷二       50 【送史九赴任宁陵，兼呈单父史八时监察五兄初入台】刘长卿 

趋府弟联兄，看君此去荣。春随千里道，河带万家城。
绣服棠花映，青袍草色迎。梁园修竹在，持赠结交情。


   卷二       51 【卧病喜田九见寄】刘长卿 

卧来能几日，春事已依然。不解谢公意，翻令静者便。
庭阴残旧雪，柳色带新年。寂寞深村里，唯君相访偏。



   卷二       52 【重过宣峰寺山房，寄灵一上人】刘长卿 

西陵潮信满，岛屿入中流。越客依风水，相思南渡头。
寒光生极浦，暮雪映沧洲。何事扬帆去，空惊海上鸥。 

   卷二       53 【云门寺访灵一上人】刘长卿 

所思劳日夕，惆怅去西东。禅客知何在，春山到处同。
独行残雪里，相见白云中。请近东林寺，穷年事远公。



   卷二       54 【送陆羽之茅山，寄李延陵】刘长卿 

延陵衰草遍，有路问茅山。鸡犬驱将去，烟霞拟不还。
新家彭泽县，旧国穆陵关。处处逃名姓，无名亦是闲。


   卷二       55 【寄灵一上人初还云门（一作皇甫曾诗）】刘长卿 

寒霜白云里，法侣自相携。竹径通城下，松风隔水西。
方同沃洲去，不作武陵迷。仿佛知心处，高峰是会稽。



   卷二       56 【寄灵一上人（一作皇甫冉诗，一作郎士元诗）】刘长卿 

高僧本姓竺，开士旧名林。一去春山里，千峰不可寻。
新年芳草遍，终日白云深。欲徇微官去，悬知讶此心。 

   卷二       57 【送韩司直】刘长卿 

游吴还入越，来往任风波。复送王孙去，其如春草何。
岸明残雪在，潮满夕阳多。季子杨柳庙，停舟试一过。



   卷二       58 【酬李郎中夜登苏州城楼见寄】刘长卿 

辛勤万里道，萧索九秋残。日照闽中夜，天凝海上寒。
客程无地远，主意在人安。遥寄登楼作，空知行路难。


   卷二       59 【送人游越（一作郎士元诗）】刘长卿 

未习风波事，初为吴越游。露沾湖色晓，月照海门秋。
梅市门何在，兰亭水尚流。西陵待潮处，落日满扁舟。



   卷二       60 【赠普门上人】刘长卿 

支公身欲老，长在沃洲多。惠力堪传教，禅心久伏魔。
山云随坐夏，江草伴头陀。借问回心后，贤愚去几何。 

   卷二       61 【送康判官往新安（一作皇甫冉诗）】刘长卿 

不向新安去，那知江路长。猿声近庐霍，水色胜潇湘。
驿路收残雨，渔家带夕阳。何须愁旅泊，使者有辉光。



   卷二       62 【送顾长】刘长卿 

由来山水客，复道向新安。半是乘槎便，全非行路难。
晨装林月在，野饭浦沙寒。严子千年后，何人钓旧滩。


   卷二       63 【九日登李明府北楼】刘长卿 

九日登高望，苍苍远树低。人烟湖草里，山翠县楼西。
霜降鸿声切，秋深客思迷。无劳白衣酒，陶令自相携。



   卷二       64 【同诸公登楼】刘长卿 

秋草行将暮，登楼客思惊。千家同霁色，一雁报寒声。
北望无乡信，东游滞客行。今君佩铜墨，还有越乡情。 

   卷二       65 【送友人南游】刘长卿 

不愁寻水远，自爱逐连山。虽在春风里，犹从芳草间。
去程何用计，胜事且相关。旅逸同群鸟，悠悠往复还。



   卷二       66 【送裴二十一】刘长卿 

多病长无事，开筵暂送君。正愁帆带雨，莫望水连云。
客思闲偏极，川程远更分。不须论早晚，惆怅又离群。


   卷二       67 【送张判官罢使东归】刘长卿 

白首辞知己，沧洲忆旧居。落潮回野艇，积雪卧官庐。
范叔寒犹在，周王岁欲除。春山数亩地，归去带经鉏。



   卷二       68 【早春】刘长卿 

微雨夜来歇，江南春色回。本惊时不住，还恐老相催。
人好千场醉，花无百日开。岂堪沧海畔，为客十年来。 

   卷二       69 【送青苗郑判官归江西】刘长卿 

三苗馀古地，五稼满秋田。来问周公税，归输汉俸钱。
江城寒背日，湓水暮连天。南楚凋残后，疲民赖尔怜。



   卷二       70 【过包尊师山院】刘长卿 

卖药曾相识，吹箫此复闻。杏花谁是主，桂树独留君。
漱玉临丹井，围棋访白云。道经今为写，不虑惜鹅群。


   卷二       71 【故女道士婉仪太原郭氏挽歌词】刘长卿 

作范宫闱睦，归真道艺超。驭风仙路远，背日帝宫遥。
鸾殿空留处，霓裳已罢朝。淮王哀不尽，松柏但萧萧。

宫禁恩长隔，神仙道已分。人间惊早露，天上失朝云。
逝水年无限，佳城日易曛。箫声将薤曲，哀断不堪闻。



   卷二       72 【少年行】刘长卿 

射飞夸侍猎，行乐爱联镳。荐枕青蛾艳，鸣鞭白马骄。
曲房珠翠合，深巷管弦调。日晚春风里，衣香满路飘。


   卷二       73 【归弋阳山居，留别卢、邵二侍御】刘长卿 

渺渺归何处，沿流附客船。久依鄱水住，频税越人田。
偶俗机偏少，安闲性所便。只应君少惯，又欲寄林泉。



   卷二       74 【赴江西，湖上赠皇甫曾之宣州】刘长卿 

莫恨扁舟去，川途我更遥。东西潮渺渺，离别雨萧萧。
流水通春谷，青山过板桥。天涯有来客，迟尔访渔樵。 

   卷二       75 【湘中纪行十首·湘妃庙】刘长卿 

荒祠古木暗，寂寂此江濆。未作湘南雨，知为何处云。
苔痕断珠履，草色带罗裙。莫唱迎仙曲，空山不可闻。



   卷二       76 【湘中纪行十首·斑竹岩】刘长卿 

苍梧在何处，斑竹自成林。点点留残泪，枝枝寄此心。
寒山响易满，秋水影偏深。欲觅樵人路，蒙笼不可寻。


   卷二       77 【湘中纪行十首·洞山阳（一作洞阳山）】刘长卿 

旧日仙成处，荒林客到稀。白云将犬去，芳草任人归。
空谷无行径，深山少落晖。桃园几家住，谁为扫荆扉。



   卷二       78 【湘中纪行十首·云母溪】刘长卿 

云母映溪水，溪流知几春。深藏武陵客，时过洞庭人。
白发惭皎镜，清光媚奫沦。寥寥古松下，岁晚挂头巾。 

   卷二       79 【湘中纪行十首·赤沙湖】刘长卿 

茫茫葭菼外，一望一沾衣。秋水连天阔，涔阳何处归。
沙鸥积暮雪，川日动寒晖。楚客来相问，孤舟泊钓矶。



   卷二       80 【湘中纪行十首·秋云岭】刘长卿 

山色无定姿，如烟复如黛。孤峰夕阳后，翠岭秋天外。
云起遥蔽亏，江回频向背。不知今远近，到处犹相对。


   卷二       81 【湘中纪行十首·花石潭】刘长卿 

江枫日摇落，转爱寒潭静。水色淡如空，山光复相映。
人闲流更慢，鱼戏波难定。楚客往来多，偏知白鸥性。



   卷二       82 【湘中纪行十首·石围峰（一作石菌山）】刘长卿 

前山带秋色，独往秋江晚。叠嶂入云多，孤峰去人远。
夤缘不可到，苍翠空在眼。渡口问渔家，桃源路深浅。 

   卷二       83 【湘中纪行十首·浮石濑】刘长卿 

秋月照潇湘，月明闻荡桨。石横晚濑急，水落寒沙广。
众岭猿啸重，空江人语响。清晖朝复暮，如待扁舟赏。



   卷二       84 【湘中纪行十首·横龙渡】刘长卿 

空传古岸下，曾见蛟龙去。秋水晚沈沈，犹疑在深处。
乱声沙上石，倒影云中树。独见一扁舟，樵人往来渡。


   卷二       85 【杂咏八首上礼部李侍郎·幽琴】刘长卿 

月色满轩白，琴声宜夜阑。飗飗青丝上，静听松风寒。
古调虽自爱，今人多不弹。向君投此曲，所贵知音难。



   卷二       86 【杂咏八首上礼部李侍郎·晚桃】刘长卿 

四月深涧底，桃花方欲然。宁知地势下，遂使春风偏。
此意颇堪惜，无言谁为传。过时君未赏，空媚幽林前。 

   卷二       87 【杂咏八首上礼部李侍郎·疲马】刘长卿 

玄黄一疲马，筋力尽胡尘。骧首北风夕，徘徊鸣向人。
谁怜弃置久，却与驽骀亲。犹恋长城外，青青寒草春。



   卷二       88 【杂咏八首上礼部李侍郎·春镜】刘长卿 

宝镜凌曙开，含虚净如水。独悬秦台上，万象清光里。
岂虑高鉴偏，但防流尘委。不知娉婷色，回照今何似。


   卷二       89 【杂咏八首上礼部李侍郎·古剑】刘长卿 

龙泉闲古匣，苔藓沦此地。何意久藏锋，翻令世人弃。
铁衣今正涩，宝刃犹可试。倘遇拂拭恩，应知剸犀利。



   卷二       90 【杂咏八首上礼部李侍郎·旧井】刘长卿 

旧井依旧城，寒水深洞彻。下看百馀尺，一镜光不灭。
素绠久未垂，清凉尚含洁。岂能无汲引，长讶君恩绝。 

   卷二       91 【杂咏八首上礼部李侍郎·白鹭】刘长卿 

亭亭常独立，川上时延颈。秋水寒白毛，夕阳吊孤影。
幽姿闲自媚，逸翮思一骋。如有长风吹，青云在俄顷。



   卷二       92 【杂咏八首上礼部李侍郎·寒釭】刘长卿 

向夕灯稍进，空堂弥寂寞。光寒对愁人，时复一花落。
但恐明见累，何愁暗难托。恋君秋夜永，无使兰膏薄。


   卷二       93 【寄李侍御】刘长卿 

旧国人未归，芳洲草还碧。年年湖上亭，怅望江南客。
骢马入关西，白云独何适。相思烟水外，唯有心不隔。



   卷二       94 【晚泊湘江怀故人】刘长卿 

天涯片云去，遥指帝乡忆。惆怅增暮情，潇湘复秋色。
扁舟宿何处，落日羡归翼。万里无故人，江鸥不相识。 

   卷二       95 【过邬三湖上书斋】刘长卿 

何事东南客，忘机一钓竿。酒香开瓮老，湖色对门寒。
向郭青山送，临池白鸟看。见君能浪迹，予亦厌微官。



   卷二       96 【从军六首】刘长卿 

回看虏骑合，城下汉兵稀。白刃两相向，黄云愁不飞。
手中无尺铁，徒欲突重围。
目极雁门道，青青边草春。一身事征战，匹马同苦辛。
末路成白首，功归天下人。

倚剑白日暮，望乡登戍楼。北风吹羌笛，此夜关山愁。
回首不无意，滹河空自流。
黄沙一万里，白首无人怜。报国剑已折，归乡身幸全。
单于古台下，边色寒苍然。

落日更萧条，北风动枯草。将军追虏骑，夜失阴山道。
战败仍树勋，韩彭但空老。
草枯秋塞上，望见渔阳郭。胡马嘶一声，汉兵泪双落。
谁为吮疮者，此事今人薄。



   卷二       97 【龙门八咏·阙口】刘长卿 

秋山日摇落，秋水急波澜。独见鱼龙气，长令烟雨寒。
谁穷造化力，空向两崖看。



   卷二       98 【龙门八咏·水东渡】刘长卿 

山叶傍崖赤，千峰秋色多。夜泉发清响，寒渚生微波。
稍见沙上月，归人争渡河。 

   卷二       99 【龙门八咏·福公塔】刘长卿 

寂寞对伊水，经行长未还。东流自朝暮，千载空云山。
谁见白鸥鸟，无心洲渚间。 

   卷二       100 【龙门八咏·远公龛】刘长卿 

松路向精舍，花龛归老僧。闲云随锡杖，落日低金绳。
入夜翠微里，千峰明一灯。



   卷二       101 【龙门八咏·石楼】刘长卿 

隐隐见花阁，隔河映青林。水田秋雁下，山寺夜钟深。
寂寞群动息，风泉清道心。



   卷二       102 【龙门八咏·下山】刘长卿 

谁识往来意，孤云长自闲。风寒未渡水，日暮更看山。
木落众峰出，龙宫苍翠间。 

   卷二       103 【龙门八咏·水西渡】刘长卿 

伊水摇镜光，纤鳞如不隔。千龛道傍古，一鸟沙上白。
何事还山云，能留向城客。 

   卷二       104 【龙门八咏·渡水】刘长卿 

日暮下山来，千山暮钟发。不知波上棹，还弄山中月。
伊水连白云，东南远明灭。



   卷二       105 【月下听砧】刘长卿 

夜静掩寒城，清砧发何处。声声捣秋月，肠断卢龙戍。
未得寄征人，愁霜复愁露。



   卷二       106 【送丘为赴上都（一作送皇甫曾）】刘长卿 

帝乡何处是，歧路空垂泣。楚思愁暮多，川程带潮急。
潮归人不归，独向空塘立。 

   卷二       107 【题大理黄主簿湖上高斋】刘长卿 

闭门湖水畔，自与白鸥亲。竟日窗中岫，终年林下人。
俗轻儒服弊，家厌法官贫。多雨茅檐夜，空洲草径春。
桃源君莫爱，且作汉朝臣。 

   卷二       108 【平蕃曲三首】刘长卿 

吹角报蕃营，回军欲洗兵。已教青海外，自筑汉家城。
渺渺戍烟孤，茫茫塞草枯。陇头那用闭，万里不防胡。

绝漠大军还，平沙独戍闲。空留一片石，万古在燕山。


   卷二       109 【送郑说之歙州谒薛侍郎】刘长卿 

漂泊来千里，讴谣满百城。汉家尊太守，鲁国重诸生。
俗变人难理，江传水至清。船经危石住，路入乱山行。
老得沧州趣，春伤白首情。尝闻马南郡，门下有康成。


   卷二       110 【题独孤使君湖上林亭】刘长卿 

出树倚朱阑，吹铙引上官。老农持锸拜，时稼卷帘看。
水对登龙净，山当建隼寒。夕阳湖草动，秋色渚田宽。
渤海人无事，荆州客独安。谢公何足比，来往石门难。


   卷二       111 【酬滁州李十六使君见赠】刘长卿 

满镜悲华发，空山寄此身。白云家自有，黄卷业长贫。
懒任垂竿老，狂因酿黍春。桃花迷圣代，桂树狎幽人。
幢盖方临郡，柴荆忝作邻。但愁千骑至，石路却生尘。


   卷二       112 【送严维赴河南充严中丞幕府】刘长卿 

久别耶溪客，来乘使者轩。用才荣入幕，扶病喜同樽。
山屐留何处，江帆去独翻。暮情辞镜水，秋梦识云门。
莲府开花萼，桃园寄子孙。何当举严助，遍沐汉朝恩。


   卷二       113 【酬包谏议佶见寄之什】刘长卿 

佐郡愧顽疏，殊方亲里闾。家贫寒未度，身老岁将除。
过雪山僧至，依阳野客舒。药陈随远宦，梅发对幽居。
落日栖鸮鸟，行人遗鲤鱼。高文不可和，空愧学相如。


   卷二       114 【栖霞寺东峰寻南齐明征君故居】刘长卿 

山人今不见，山鸟自相从。长啸辞明主，终身卧此峰。
泉源通石径，涧户掩尘容。古墓依寒草，前朝寄老松。
片云生断壁，万壑遍疏钟。惆怅空归去，犹疑林下逢。


   卷二       115 【奉和赵给事使君，留赠李婺州舍人兼谢舍人别驾之什】刘长卿 

便道访情亲，东方千骑尘。禁深分直夜，地远独行春。
绛阙辞明主，沧洲识近臣。云山随候吏，鸡犬逐归人。
庭顾婆娑老，邦传蔽芾新。玄晖翻佐理，闻到郡斋频。


   卷二       116 【行营酬吕侍御时尚书问罪襄阳军次汉东境上…诗以见谕】刘长卿 

不敢淮南卧，来趋汉将营。受辞瞻左钺，扶疾往前旌。
井税鹑衣乐，壶浆鹤发迎。水归馀断岸，烽至掩孤城。
晚日归千骑，秋风合五兵。孔璋才素健，早晚檄书成。


   卷二       117 【登迁仁楼，酬子婿李穆】刘长卿 

临风敞丽谯，落日听吹铙。归路空回首，新章已在腰。
非才受官谤，无政作人谣。俭岁安三户，馀年寄六条。
春芜生楚国，古树过隋朝。赖有东床客，池塘免寂寥。


   卷二       118 【别李氏女子】刘长卿 

念尔嫁犹近，稚年那别亲。临歧方教诲，所贵和六姻。
俯首戴荆钗，欲拜凄且嚬。本来儒家子，莫耻梁鸿贫。
汉川若可涉，水清石磷磷。天涯远乡妇，月下孤舟人。


   卷二       119 【长沙早春雪后临湘水，呈同游诸子】刘长卿 

汀洲暖渐渌，烟景淡相和。举目方如此，归心岂奈何。
日华浮野雪，春色染湘波。北渚生芳草，东风变旧柯。
江山古思远，猿鸟暮情多。君问渔人意，沧浪自有歌。


   卷二       120 【自道林寺西入石路至麓山寺，过法崇禅师故居】刘长卿 

山僧候谷口，石路拂莓苔。深入泉源去，遥从树杪回。
香随青霭散，钟过白云来。野雪空斋掩，山风古殿开。
桂寒知自发，松老问谁栽。惆怅湘江水，何人更渡杯。


   卷二       121 【和袁郎中破贼后军行过剡中山水谨上太尉（即李光弼）】刘长卿 

剡路除荆棘，王师罢鼓鼙。农归沧海畔，围解赤城西。
赦罪春阳发，收兵太白低。远峰来马首，横笛入猿啼。
兰渚催新幄，桃源识故蹊。已闻开阁待，谁许卧东溪。


   卷二       122 【送郑十二还庐山别业】刘长卿 

浔阳数亩宅，归卧掩柴关。谷口何人待，门前秋草闲。
忘机卖药罢，无语杖藜还。旧笋成寒竹，空斋向暮山。
水流经舍下，云去到人间。桂树花应发，因行寄一攀。


   卷二       123 【至饶州寻陶十七不在寄赠】刘长卿 

谪宦投东道，逢君已北辕。孤蓬向何处，五柳不开门。
去国空回首，怀贤欲诉冤。梅枝横岭峤，竹路过湘源。
月下高秋雁，天南独夜猿。离心与流水，万里共朝昏。


   卷二       124 【奉陪郑中丞自宣州解印，与诸侄宴馀干后溪】刘长卿 

迹远亲鱼鸟，功成厌鼓鼙。林中阮生集，池上谢公题。
户牖垂藤合，藩篱插槿齐。夕阳山向背，春草水东西。
度雨诸峰出，看花几路迷。何劳问秦汉，更入武陵溪。



