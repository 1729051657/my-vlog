---
title: 卢纶诗集
date: 2022-02-28
tags:
 - 卢纶诗集
categories:
 - 电子书
---



卷一1 【送惟良上人归江南（一作郢上人）】卢纶 

落日映危樯，归僧向岳阳。注瓶寒浪静，读律夜船香。
苦雾沈山影，阴霾发海光。群生一何负，多病礼医王。 

   卷一2 【送韩都护还边】卢纶 

好勇知名早，争雄上将间。战多春入塞，猎惯夜登山。
阵合龙蛇动，军移草木闲。今来部曲尽，白首过萧关。



   卷一3 【送吉中孚校书归楚州旧山（中孚自仙官入仕）】卢纶 

青袍芸阁郎，谈笑挹侯王。旧箓藏云穴，新诗满帝乡。
名高闲不得，到处人争识。谁知冰雪颜，已杂风尘色。
此去复如何，东皋岐路多。藉芳临紫陌，回首忆沧波。
年来倦萧索，但说淮南乐。并楫湖上游，连樯月中泊。
沿溜入阊门，千灯夜市喧。喜逢邻舍伴，遥语问乡园。
下淮风自急，树杪分郊邑。送客随岸行，离人出帆立。
渔村绕水田，澹澹隔晴烟。欲就林中醉，先期石上眠。
林昏天未曙，但向云边去。暗入无路山，心知有花处。
登高日转明，下望见春城。洞里草空长，冢边人自耕。
寥寥行异境，过尽千峰影。露色凝古坛，泉声落寒井。
仙成不可期，多别自堪悲。为问桃源客，何人见乱时。



   卷一4 【送姨弟裴均尉诸暨（此子先君元相旧判官）】卢纶 

相悲得成长，同是外家恩。旧业废三亩，弱年成一门。
城开山日早，吏散渚禽喧。东阁谬容止，予心君冀言。


   卷一5 【送邓州崔长史】卢纶 

出山车骑次诸侯，坐领图书见督邮。绕郭桑麻通淅口，
满川风景接襄州。高城鸟过方催夜，废垒蝉鸣不待秋。
闻说元规偏爱月，知君长得伴登楼。


   卷一6 【送盐铁裴判官入蜀】卢纶 

传诏收方贡，登车著赐衣。榷商蛮客富，税地芋田肥。
云白风雷歇，林清洞穴稀。炎凉君莫问，见即在忘归。



   卷一7 【送魏广下第归扬州】卢纶 

楚乡云水内，春日众山开。淮浪参差起，江帆次第来。
独归初失桂，共醉忽停杯。汉诏年年有，何愁掩上才。 

   卷一8 【送潘述应宏词下第归江南】卢纶 

愁与醉相和，昏昏竟若何。感年怀阙久，失意梦乡多。
雨里行青草，山前望白波。江楼覆棋好，谁引仲宣过。



   卷一9 【送从舅成都县丞广归蜀】卢纶 

褒谷通岷岭，青冥此路深。晚程椒瘴热，野饭荔枝阴。
古郡三刀夜，春桥万里心。唯应对杨柳，暂醉卓家琴。


   卷一10 【送宋校书赴宣州幕】卢纶 

南想宣城郡，清江野戍闲。艨艟高映浦，睥睨曲随山。
名寄图书内，威生将吏间。春行板桥暮，应伴庾公还。



   卷一11 【送李纵别驾加员外郎却赴常州幕】卢纶 

霄汉正联飞，江湖又独归。暂欢同赐被，不待易朝衣。
山雨迎军晚，芦风候火微。还当宴铃阁，谢守亦光辉。 

   卷一12 【送元赞府重任龙门县】卢纶 

二职亚陶公，归程与梦同。柳垂平泽雨，鱼跃大河风。
混迹威长在，孤清志自雄。应嗤向隅者，空寄路尘中。



   卷一13 【送黎燧尉阳翟】卢纶 

玉貌承严训，金声称上才。列筵青草偃，骤马绿杨开。
潘县花添发，梅家鹤暂来。谁知望恩者，空逐路人回。


   卷一14 【送丹阳赵少府（即给事中涓亲弟）】卢纶 

恭闻林下别，未至亦沾裳。荻岸雨声尽，江天虹影长。
佩韦宗懒慢，偷橘爱芳香。遥想从公后，称荣在上堂。



   卷一15 【送菊潭王明府】卢纶 

组绶掩衰颜，辉光里第间。晚凉经灞水，清昼入商山。
行境逢花发，弹琴见鹤还。唯应理农后，乡老贺君闲。 

   卷一16 【送陈明府赴萍县】卢纶 

素舸载陶公，南随万里风。梅花成雪岭，橘树当家僮。
祠掩荒山下，田开野荻中。岁终书善绩，应与古碑同。



   卷一17 【送申屠正字往湖南迎亲兼谒赵和州…并戏简前历阳李明府】卢纶 

晓月朣朦映水关，水边因到历阳山。千艘财货朱桥下，
一曲闾阎青荻间。坦腹定逢潘令醉，上楼应伴庾公闲。
欢馀若问南行计，知念天涯负米还。



   卷一18 【送李尚书郎君昆季侍从归觐滑州】卢纶 

凤雏联翼美王孙，彩服戎装拟塞垣。金鼎对筵调野膳，
玉鞭齐骑引行轩。冰河一曲旌旗满，墨诏千封雨露繁。
更说务农将罢战，敢持歌颂庆晨昏。



   卷一19 【送张调参军侍从归觐荆南因寄长林司空十四曙（得潜字）】卢纶 

玉勒侍行襜，郗超未有髯。守儒轻猎骑，承诲访沈潜。
云势将峰杂，江声与屿兼。还当见王粲，应念二毛添。


   卷一20 【送马尚书郎君侍从归觐太原】卢纶 

玉人垂玉鞭，百骑带櫜鞬。从赏野邮静，献新秋果鲜。
塞屯丰雨雪，虏帐失山川。遥想称觞后，唯当共被眠。



   卷一21 【送张成季往江上赋得垂杨】卢纶 

垂杨真可怜，地胜觉春偏。一穗雨声里，千条池色前。
露繁光的皪，日丽影团圆。若到隋堤望，应逢花满船。 

   卷一22 【送陕府王司法】卢纶 

东门雪覆尘，出送陕城人。粉郭朝喧市，朱桥夜掩津。
上寮应重学，小吏已甘贫。谢脁曾为掾，希君一比邻。



   卷一23 【送太常李主簿归觐省】卢纶 

粲粲美仍都，清闲一贵儒。定交分玉剑，发咏写冰壶。
风景随台位，河山入障图。上堂多庆乐，肯念谷中愚。


   卷一24 【送从叔程归西川幕】卢纶 

千山冰雪晴，山静锦花明。群鹤栖莲府，诸戎拜柳营。
浪依巴字息，风入蜀关清。岂念在贫巷，竹林鸣鸟声。



   卷一25 【送万巨】卢纶 

把酒留君听琴，难堪岁暮离心。霜叶无风自落，
秋云不雨空阴。人愁荒村路细，马怯寒溪水深。
望断青山独立，更知何处相寻。



   卷一26 【途中遇雨马上口号留别张刘二端公】卢纶 

阴雷慢转野云长，骏马双嘶爱雨凉。
应念龙钟在泥滓，欲摧肝胆事王章。



   卷一27 【送夔州班使君】卢纶 

晓日照楼船，三军拜峡前。白云随浪散，青壁与城连。
万岭岷峨雪，千家橘柚川。还知楚河内，天子许经年。


   卷一28 【送从舅成都丞广归蜀（一作李端诗）】卢纶 

巴字天边水，秦人去是归。栈长山雨响，溪乱火田稀。
俗富行应乐，官雄禄岂微。魏舒终有泪，还识宁家衣。



   卷一29 【无题】卢纶 

耻将名利托交亲，只向尊前乐此身。才大不应成滞客，
时危且喜是闲人。高歌犹爱思归引，醉语惟夸漉酒巾。
□□□□□□□，岂能偏遣老风尘。



   卷一30 【题念济寺】卢纶 

灵空闻偈夜清净，雨里花枝朝暮开。
故友九泉留语别，逐臣千里寄书来。



   卷一31 【河口逢江州朱道士因听琴】卢纶 

庐山道士夜携琴，映月相逢辨语音。
引坐霜中弹一弄，满船商客有归心。



   卷一32 【送夏侯校书归华阴别墅】卢纶 

山前白鹤村，竹雪覆柴门。候客定为黍，务农因燎原。
乳冰悬暗井，莲石照晴轩。贳酒邻里睦，曝衣场圃喧。
依然望君去，余性亦何昏。 

   卷一33 【送绛州郭参军】卢纶 

炎天故绛路，千里麦花香。董泽雷声发，汾桥水气凉。
府趋随宓贱，野宴接王祥。送客今何幸，经宵醉玉堂。 

   卷一34 【中书舍人李座上送颍阳徐少府】卢纶 

颍阳春色似河阳，一望繁花一县香。
今日送官君最恨，可怜才子白须长。



   卷一35 【与从弟瑾同下第后出关言别】卢纶 

同作金门献赋人，二年悲见故园春。
到阙不沾新雨露，还家空带旧风尘。

杂花飞尽柳阴阴，官路逶迤绿草深。
对酒已成千里客，望山空寄两乡心。

出关愁暮一沾裳，满野蓬生古战场。
孤村树色昏残雨，远寺钟声带夕阳。

谁怜苦志已三冬，却欲躬耕学老农。
流水白云寻不尽，期君何处得相逢。



   卷一36 【赴虢州留别故人】卢纶 

世故相逢各未闲，百年多在别离间。
昨夜秋风今夜雨，不知何处入空山。



   卷一37 【冬夜赠别友人】卢纶 

愁听千家流水声，相思独向月中行。侵阶暗草秋霜重，
遍郭寒山夜月明。连年客舍唯多病，数亩田园又废耕。
更送乘轺归上国，应怜贡禹未成名。



   卷一38 【送顾秘书献书后归岳州】卢纶 

黄叶落不尽，苍苔随雨生。当轩置尊酒，送客归江城。
竹里闻机杼，舟中见弟兄。岳阳贤太守，应为改乡名。 

   卷一39 【送卫司法河中觐省（即故王吏部延昌外甥）】卢纶 

出身因强学，不以外家荣。年少无遗事，官闲有政声。
晓山临野渡，落日照军营。共赏高堂下，连行弟与兄。



   卷一40 【送从叔牧永州】卢纶 

五侯轩盖行何疾，零陵太守登车日。零陵太守泪盈巾，
此日长安方欲春。虎府龙节照岐路，何苦愁为江海人。
彼方韶景无时节，山水诸花恣开发。客投津戍少闻猿，
雁过潇湘更逢雪。郡斋无事好闲眠，粳稻油油绿满川。
浪里争迎三蜀货，月中喧泊九江船。今朝小阮同夷老，
欲问明年借几年。


   卷一41 【送赵真长归夏县旧山依阳征君读书】卢纶 

临杯忽泫然，非是恶离弦。尘陌望松雪，我衰君少年。
幽僧曝山果，寒鹿守冰泉。感物如有待，况依回也贤。



   卷一42 【留别耿湋侯钊冯著】卢纶 

相识少相知，与君俱已衰。笙镛新宅第，岐路古山陂。
学道功难就，为儒事本迟。惟当与渔者，终老遂其私。 

   卷一43 【送浑炼归觐却赴阙庭】卢纶 

露幕拥簪裾，台庭饯伯鱼。彩衣人竞看，银诏帝亲书。
知子当元老，为臣饯二疏。执珪期已迫，捧膳步宁徐。
而我诚愚者，夫君岂病诸。探题多决胜，馔玉每分馀。
荣比成功后，恩同造化初。甑尘方欲合，笼翮或将舒。
榆荚钱难比，杨花雪不如。明朝古堤路，心断玉人车。


   卷一44 【送崔邠拾遗】卢纶 

皎洁无瑕清玉壶，晓乘华幰向天衢。石建每闻宗谨孝，
刘歆不敢衒师儒。谏修郊庙开宸虑，议按休征浅瑞图。
今日攀车复何者，辕门垂白一愚夫。


   卷一45 【送浑别驾赴舒州】卢纶 

江平芦荻齐，五两贴樯低。绕郭覆晴雪，满船闻曙鸡。
鳣鲂宜入贡，橘柚亦成蹊。还似海沂日，风清无鼓鼙。



   卷一46 【送从叔士准赴任润州司士】卢纶 

云起山城暮，沈沈江上天。风吹建业雨，浪入广陵船。
久是吴门客，尝闻谢守贤。终悲去国远，泪尽竹林前。 

   卷一47 【送尹枢令狐楚及第后归觐】卢纶 

佳人比香草，君子即芳兰。宝器金罍重，清音玉珮寒。
贡文齐受宠，献礼两承欢。鞍马并汾地，争迎陆与潘。



   卷一48 【东潭宴饯河南赵少府】卢纶 

十载奉戎轩，日闻君子言。方将贺荣爵，遽乃怆离尊。
岸转台阁丽，潭清弦管繁。松篁难晦节，雨露不私恩。
坐使吏相勉，居为儒所尊。可怜桃李树，先发信陵门。



   卷一49 【赋得馆娃宫送王山人游江东】卢纶 

苍苍枫树林，草合废宫深。越水风浪起，吴王歌管沈。
燕归巢已尽，鹤语冢难寻。旅泊彼何夜，希君抽玉琴。


   卷一50 【送畅当还旧山】卢纶 

常逢明月马尘间，是夜照君归处山。
山中松桂花尽发，头白属君如等闲。



   卷一51 【斅颜鲁公送挺赟归翠微寺】卢纶 

挺赟惠学该儒释，袖有颜徐真草迹。一斋三请纪行诗，
诮我垂鞭弄鸣镝。寺悬金榜半山隅，石路荒凉松树枯。
虎迹印雪大如斗，闰月暮天过得无。



   卷一52 【送契玄法师赴内道场】卢纶 

昏昏醉老夫，灌顶遇醍醐。嫔御呈心镜，君王赐髻珠。
降魔须战否，问疾敢行无。深契何相秘，儒宗本不殊。



   卷一53 【送畅当赴山南幕】卢纶 

含情脱佩刀，持以佐贤豪。是月霜霰下，伊人行役劳。
事将名共易，文与行空高。去矣奉戎律，悲君为我曹。


   卷一54 【颜侍御厅丛篁咏送薛存诚】卢纶 

玉干百馀茎，生君此堂侧。拂帘寒雨响，拥砌深溪色。
何事凤凰雏，兹焉理归翼。 

   卷一55 【秋晚河西县楼送浑中允赴朝阙】卢纶 

高楼吹玉箫，车马上河桥。岐路自奔隘，壶觞终寂寥。
芳兰生贵里，片玉立清朝。今日台庭望，心遥非地遥。 

   卷一56 【达奚中丞东斋壁画山水…得树杪悬泉送长安赵元阳少府】卢纶 

素壁画飞泉，从云落树颠。练垂疑叶响，云并觉枝偏。
利物得双剑，为儒当一贤。应思洒尘陌，调膳亦芳鲜。



   卷一57 【送信州姚使君】卢纶 

朱幡徐转候群官，猿鸟无声郡宇宽。楚国上腴收赋重，
汉家良牧得人难。铜铅满穴山能富，鸿雁连群地亦寒。
几日政声闻户外，九江行旅得相欢。



   卷一58 【送畅当】卢纶 

四望无极路，千里流大河。秋风满离袂，唯老事唯多。



   卷一59 【送史兵曹判官赴楼烦】卢纶 

渥洼龙种散云时，千里繁花乍别离。中有重臣承霈泽，
外无轻虏犯旌旗。山川自与郊坰合，帐幕时因水草移。
敢谢亲贤得琼玉，仲宣能赋亦能诗。



   卷一60 【送昙延法师讲罢赴上都】卢纶 

金缕袈裟国大师，能销坏宅火烧时。
复来拥膝说无住，知向人天何处期。



   卷一61 【送道士郄彝素归内道场】卢纶 

病老正相仍，忽逢张道陵。羽衣风淅淅，仙貌玉棱棱。
叱我问中寿，教人祈上升。楼居五云里，几与武皇登。


   卷一62 【赋得彭祖楼送杨德宗归徐州幕】卢纶 

四户八窗明，玲珑逼上清。外栏黄鹄下，中柱紫芝生。
每带云霞色，时闻箫管声。望君兼有月，幢盖俨层城。



   卷一63 【送饯从叔辞丰州幕归嵩阳旧居】卢纶 

白须宗孙侍坐时，愿持寿酒前致词。鄙词何所拟，
请自边城始。边城贵者李将军，战鼓遥疑天上闻。
屯田布锦周千里，牧马攒花溢万群。白云本是乔松伴，
来绕青营复飞散。三声画角咽不通，万里蓬根一时断。
丰州闻说似凉州，沙塞晴明部落稠。行客已去依独戍，
主人犹自在高楼。梦亲旌旆何由见，每阻清风一回面。
洞里先生那怪迟，人天无路自无期。砂泉丹井非同味，
桂树榆林不并枝。吾翁致身殊得计，地仙亦是三千岁。
莫著戎衣期上清，东方曼倩逢人轻。



   卷一64 【送静居法师】卢纶 

五色香幢重复重，宝舆升座发神钟。薝卜名花飘不断，
醍醐法味洒何浓。九天论道当宸眷，七祖传心合圣踪。
愿比灵山前世别，多生还得此相逢。



   卷一65 【送刘判官赴丰州（一作赴天德军）】卢纶 

衔杯吹急管，满眼起风砂。大漠山沈雪，长城草发花。
策行须耻战，虏在莫言家。余亦祈勋者，如何别左车。


   卷一66 【将赴京留献令公】卢纶 

沙鹤惊鸣野雨收，大河风物飒然秋。
力微恩重谅难报，不是行人不解愁。



   卷一67 【落第后归山下旧居留别刘起居昆季】卢纶 

寂寞过朝昏，沈忧岂易论。有时空卜命，无事可酬恩。
寄食依邻里，成家望子孙。风尘知世路，衰贱到君门。
醉里因多感，愁中欲强言。花林逢废井，战地识荒园。
怅别临晴野，悲春上古原。鸟归山外树，人过水边村。
潘岳方称老，嵇康本厌喧。谁堪将落羽，回首仰飞翻。


   卷一68 【将赴阌乡灞上留别钱起员外】卢纶 

暖景登桥望，分明春色来。离心自惆怅，车马亦裴回。
远雪和霜积，高花占日开。从官竟何事，忧患已相催。



   卷一69 【虢州逢侯钊同寻南观因赠别（时居停务）】卢纶 

相见翻惆怅，应怜责废官。过深惭禄在，识浅赖刑宽。
独失耕农业，同思弟侄欢。衰贫羞客过，卑束会君难。
放鹤登云壁，浇花绕石坛。兴还江海上，迹在是非端。
林密风声细，山高雨色寒。悠然此中别，宾仆亦阑干。


   卷一70 【赴池州拜觐舅氏留上考功郎中舅（时舅氏初贬官池州）】卢纶 

孤贱易蹉跎，其如酷似何。衰荣同族少，生长外家多。
别国桑榆在，沾衣血泪和。应怜失行雁，霜霰寄烟波。



   卷一71 【送从侄滁州觐省】卢纶 

爱尔似龙媒，翩翩千里回。书从外氏学，竹自晋时栽。
拥棹逢鸥舞，凭阑见雨来。上堂多庆乐，不醉莫停杯。 

   卷一72 【奉和圣制麟德殿宴百僚】卢纶 

云辟御筵张，山呼圣寿长。玉栏丰瑞草，金陛立神羊。
台鼎资庖膳，天星奉酒浆。蛮夷陪作位，犀象舞成行。
网已祛三面，歌因守四方。千秋不可极，花发满宫香。 

   卷一73 【和考功王员外杪秋忆终南旧居（一作岑参诗，或常衮诗）】卢纶 

静忆溪边宅，知君许谢公。晓霜凝耒耜，初日照梧桐。
涧鼠喧藤蔓，山禽窜石丛。白云当岭雨，黄叶绕阶风。
野果垂桥上，高泉落水中。欢荣来自间，羸贱赏曾同。
月满珠藏海，天晴鹤在笼。馀阴如可寄，愿得隐墙东。



   卷一74 【酬畅当寻嵩岳麻道士见寄】卢纶 

闻逐樵夫闲看棋，忽逢人世是秦时。开云种玉嫌山浅，
渡海传书怪鹤迟，阴洞石床微有字，古坛松树半无枝。
烦君远示青囊箓，愿得相从一问师。



   卷一75 【酬李端长安寓居偶咏见寄】卢纶 

自别前峰隐，同为外累侵。几年亲酒会，此日有僧寻。
学稼功还弃，论边事亦沈。众欢徒满目，专爱久离心。
览鬓丝垂镜，弹琴泪洒襟。访田悲洛下，寄宅忆山阴。
薄溜漫青石，横云架碧林。坏檐藤障密，衰菜棘篱深。
流散俱多故，忧伤并在今。唯当俟高躅，归止共抽簪。



   卷一76 【和常舍人晚秋集贤院即事十二韵寄赠江南徐薛二侍郎】卢纶 

纶阁九华前，森沈彩仗连。洞门开旭日，清禁肃秋天。
霜满朝容备，钟馀漏唱传。摇珰陪羽扇，端弁入炉烟。
麟笔删金篆，龙绡荐玉编。汲书荀勖定，汉史蔡邕专。
御竹潜通笋，宫池暗泻泉。乱丛萦弱蕙，坠叶洒枯莲。
列署齐游日，重江并谪年。登封思议草，侍讲忆同筵。
沧海风涛广，黝山瘴雨偏。唯应缄上宝，赠远一呈妍。


   卷一77 【酬苗员外仲夏归郊居遇雨见寄】卢纶 

雷响风仍急，人归鸟亦还。乱云方至水，骤雨已喧山。
田鼠依林上，池鱼戏草间。因兹屏埃雾，一咏一开颜。



   卷一78 【和太常王卿立秋日即事】卢纶 

嵩高云日明，潘岳赋初成。篱槿花无色，阶桐叶有声。
绛纱垂簟净，白羽拂衣轻。鸿雁悲天远，龟鱼觉水清。
别弦添楚思，牧马动边情。田雨农官问，林风苑吏惊。
松篁终茂盛，蓬艾自衰荣。遥仰凭轩夕，惟应喜宋生。




--------------------------------------------------------------------------------
 
　 
　

　
    卷二1 【天长久词】卢纶 

玉砌红花树，香风不敢吹。春光解天意，偏发殿南枝。

虹桥千步廊，半在水中央。天子方清暑，宫娃起夜妆。
辞辇复当熊，倾心奉六宫。君王若看貌，甘在众妃中。

云日呈祥礼物殊，彤庭生献五单于。
塞垣万里无飞鸟，可是边城用郅都。

台殿云深秋色微，君王初赐六宫衣。
楼船泛罢归犹早，行遣才人斗射飞。



   卷二2 【和张仆射塞下曲】卢纶 

鹫翎金仆姑，燕尾绣蝥弧。独立扬新令，千营共一呼。

林暗草惊风，将军夜引弓。平明寻白羽，没在石棱中。
月黑雁飞高，单于夜遁逃。欲将轻骑逐，大雪满弓刀。

野幕敞琼筵，羌戎贺劳旋。醉和金甲舞，雷鼓动山川。
调箭又呼鹰，俱闻出世能。奔狐将迸雉，扫尽古丘陵。

亭亭七叶贵，荡荡一隅清。他日题麟阁，唯应独不名。


   卷二3 【古艳诗】卢纶 

残妆色浅髻鬟开，笑映朱帘觑客来。
推醉唯知弄花钿，潘郎不敢使人催。

自拈裙带结同心，暖处偏知香气深。
爱捉狂夫问闲事，不知歌舞用黄金。



   卷二4 【孤松吟酬浑赞善】卢纶 

深山荒松枝，雪压半离披。朱门青松树，万叶承清露。
露重色逾鲜，吟风似远泉。天寒香自发，日丽影常圆。
阴郊一夜雪，榆柳皆枯折。回首望君家，翠盖满琼花。
捧君青松曲，自顾同衰木。曲罢不相亲，深山头白人。


   卷二5 【从军行（一作李端诗，题云塞上）】卢纶 

二十在边城，军中得勇名。卷旗收败马，占碛拥残兵。
覆阵乌鸢起，烧山草木明。塞闲思远猎，师老厌分营。
雪岭无人迹，冰河足雁声。李陵甘此没，惆怅汉公卿。


   卷二6 【和马郎中画鹤赞】卢纶 

高高华亭，有鹤在屏。削玉点漆，乘轩姓丁。
暮云冥冥，双垂雪翎。晨光炯炯，一直朱顶。
含音俨容，绝粒遗影。君以为真，相期缑岭。


   卷二7 【送朝长史赴荆南旧幕】卢纶 

元瑜思旧幕，几夜梦旌旃。暑退蒹葭雨，秋生鼓角天。
月明三峡路，浪里九江船。□□□□□，□□□□□。



   卷二8 【送渭南崔少府归徐郎中幕】卢纶 

叶下山边路，行人见自悲。夜寒逢雪处，日暖到村时。
语少心长苦，愁深醉自迟。□□□□□，羡有幕中期。 

   卷二9 【寄郑七纲】卢纶 

小来落托复迍邅，一辱君知二十年，舍去形骸容傲慢，
引随兄弟共团圆。羁游不定同云聚，薄宦相萦若网牵。
他日吴公如记问，愿将黄绶比青毡。



   卷二10 【逢南中使因寄岭外故人】卢纶 

见说南来处，苍梧接桂林。过秋天更暖，边海日长阴。
巴路缘云出，蛮乡入洞深。信回人自老，梦到月应沉。
碧水通春色，青山寄远心。炎方难久客，为尔一沾襟。 

   卷二11 【代员将军罢战后归旧里赠朔北故人（一作常衮诗）】卢纶 

结发事疆场，全生俱到乡。连云防铁岭，同日破渔阳。
牧马胡天晚，移军碛路长。枕戈眠古戍，吹角立繁霜。
归老勋仍在，酬恩虏未亡。独行过邑里，多病对农桑。
雄剑依尘橐，阴符寄药囊。空馀麾下将，犹逐羽林郎。



   卷二12 【江北忆崔汶】卢纶 

夜问江西客，还知在楚乡。全身出部伍，尽室逐渔商。
晴日游瓜步，新年对汉阳。月昏惊浪白，瘴起觉云黄。
望岭家何处，登山泪几行。闽中传有雪，应且住南康。



   卷二13 【早春归盩厔旧居却寄耿拾遗湋李校书端】卢纶 

野日初晴麦垄分，竹园相接鹿成群。几家废井生青草，
一树繁花傍古坟。引水忽惊冰满涧，向田空见石和云。
可怜荒岁青山下，惟有松枝好寄君。



   卷二14 【春日山中忆崔峒吉中孚（一作寄李舍人）】卢纶 

延步爱清晨，空山日照春。蜜房那有主，石室自无邻。
泉急鱼依藻，花繁鸟近人。谁言失徒侣，唯与老相亲。 

   卷二15 【客舍喜崔补阙司空拾遗访宿】卢纶 

步月访诸邻，蓬居宿近臣。乌裘先醉客，清镜早朝人。
坏壁烟垂网，香街火照尘。悲荣俱是分，吾亦乐吾贫。



   卷二16 【苦雨闻包谏议欲见访戏赠】卢纶 

草气厨烟咽不开，绕床连壁尽生苔。
常时多病因多雨，那敢烦君车马来。



   卷二17 【客舍苦雨即事寄钱起郎士元二员外】卢纶 

积雨暮凄凄，羁人状鸟栖。响空宫树接，覆水野云低。
穴蚁多随草，巢蜂半坠泥。绕池墙藓合，拥溜瓦松齐。
旧圃平如海，新沟曲似溪。坏阑留众蝶，欹栋止群鸡。
莠盛终无实，槎枯返有荑。绿萍藏废井，黄叶隐危堤。
闾里欢将绝，朝昏望亦迷。不知霄汉侣，何路可相携。



   卷二18 【郊居对雨寄赵涓给事包佶郎中】卢纶 

暑雨青山里，随风到野居。乱沤浮曲砌，悬溜响前除。
尘镜愁多掩，蓬头懒更梳。夜窗凄枕席，阴壁润图书。
萧飒宜新竹，龙钟拾野蔬。石泉空自咽，药圃不堪锄。
浊水淙深辙，荒兰拥败渠。繁枝留宿鸟，碎浪出寒鱼。
桑屐时登望，荷衣自卷舒。应怜在泥滓，无路托高车。



   卷二19 【蓝溪期萧道士采药不至】卢纶 

春风生百药，几处术苗香。人远花空落，溪深日复长。
病多知药性，老近忆仙方。清节何由见，三山桂自芳。 

   卷二20 【雪谤后书事上皇甫大夫】卢纶 

盛德总群英，高标仰国桢。独安巡狩日，曾掩赵张名。
业就难辞宠，朝回更授兵。晓川分牧马，夜雪覆连营。
长策威殊俗，嘉谋翊圣明。画图规阵势，梦笔纪山行。
绶拂池中影，珂摇竹外声。赐欢征妓乐，陪醉问公卿。
却忆经前事，翻疑得此生。分深存没感，恩在子孙荣。
览镜愁将老，扪心喜复惊。岂言沈族重，但觉杀身轻。
有泪沾坟典，无家集弟兄。东西遭世难，流浪识交情。
阅古宗文举，推才慕正平。应怜守贫贱，又欲事躬耕。



   卷二21 【春日忆司空文明】卢纶 

桃李风多日欲阴，百劳飞处落花深。
贫居静久难逢信，知隔春山不可寻。



   卷二22 【卧病寓居龙兴观枉冯十七著作书知罢…寄冯生并赠乔尊师】卢纶 

乞假依山宅，蹉跎属岁周。弱荑轻采拾，钝质称归休。
潘岳衰将至，刘桢病未瘳。步迟乘羽客，起晏滞书邮。
幸以编方验，终贻骨肉忧。灼龟炉气冷，曝药树阴稠。
语命心堪醉，伤离梦亦愁。荤膻居已绝，鸾鹤见无由。
世累如尘积，年光剧水流。蹑云知有路，济海岂无舟。
倚玉翻成难，投砖敢望酬。卑栖君就禄，羸惫我逢秋。
腐叶填荒辙，阴萤出古沟。依然在遐想，愿子励风猷。



   卷二23 【秋夜寄冯著作】卢纶 

河汉净无云，鸿声此夜闻。素心难比石，苍鬓欲如君。
露槿月中落，风萤池上分。何言千载友，同迹不同群。


   卷二24 【洛阳早春忆吉中孚校书、司空曙主簿因寄清江上人】卢纶 

值迥逢高驻马频，雪晴闲看洛阳春。莺声报远同芳信，
柳色邀欢似故人。酒貌昔将花共艳，鬓毛今与草争新。
年来百事皆无绪，唯与汤师结净因。


   卷二25 【偶逢姚校书凭附书达河南郄推官因以戏赠】卢纶 

寄书常切到常迟，今日凭君君莫辞。
若问玉人殊易识，莲花府里最清羸。



   卷二26 【夜中得循州赵司马侍郎书因寄回使】卢纶 

瘴海寄双鱼，中宵达我居。两行灯下泪，一纸岭南书。
地说炎蒸极，人称老病馀。殷勤报贾傅，莫共酒杯疏。



   卷二27 【晚次新丰北野老家书事呈赠韩质明府】卢纶 

机鸣舂响日暾暾，鸡犬相和汉古村。数派清泉黄菊盛，
一林寒露紫梨繁。衰翁正席矜新社，稚子齐襟读古论。
共说年来但无事，不知何者是君恩。



   卷二28 【书情上大尹十兄】卢纶 

紫陌绝纤埃，油幢千骑来。剖辞纷若雨，奔吏殷成雷。
圣泽初忧壅，群心本在台。海鳞方泼剌，云翼暂徘徊。
芳室芝兰茂，春蹊桃李开。江湖馀派少，鸿雁远声哀。
命厌蓍龟诱，年惊弟侄催。磨铅惭砥砺，挥策愧驽骀。
玉管能喧谷，金炉可变灰。应怜费思者，衔泪亦衔枚。



   卷二29 【春思贻李方陵】卢纶 

长安三月春，难别复难亲。不识冶游伴，多逢憔悴人。
渐知欢澹薄，转觉老殷勤。去矣尽如此，此辞悲未陈。 

   卷二30 【驿中望山戏赠渭南陆贽主簿】卢纶 

官微多惧事多同，拙性偏无主驿功。
山在门前登不得，鬓毛衰尽路尘中。



   卷二31 【太白西峰偶宿车祝二尊师石室晨…寄呈凤翔齐员外张侍御】卢纶 

弱龄诚昧鄙，遇胜惟求止。如何羁滞中，得步青冥里。
青冥有桂丛，冰雪两仙翁。毛节未归海，丹梯闲倚空。
逍遥拟上清，洞府不知名。醮罢雨雷至，客辞山忽明。
山明鸟声乐，日气生岩壑。岩壑树修修，白云如水流。
白云消散尽，陇塞俨然秋。积阻关河固，绵联烽戍稠。
五营承庙略，四野失边愁。吁嗟系尘役，又负灵仙迹。
芝朮自芳香，泥沙几沉溺。书此欲沾衣，平生事每违。
烟霄不可仰，鸾鹤自追随。



   卷二32 【赠韩山人】卢纶 

见君何事不惭颜，白发生来未到山。
更叹无家又无药，往来唯在酒徒间。



   卷二33 【赠李果毅】卢纶 

向日磨金镞，当风著锦衣。上城邀贼语，走马截雕飞。



   卷二34 【春日书情赠别司空曙】卢纶 

壮志随年尽，谋身意未安。风尘交契阔，老大别离难。，
腊近晴多暖，春迟夜却寒。谁堪少兄弟，三十又无官。


   卷二35 【冬晓呈邻里】卢纶 

终夜寝衣冷，开门思曙光。空阶一丛叶，华室四邻霜。
望阙觉天迥，忆山愁路荒。途中一留滞，双鬓飒然苍。



   卷二36 【首冬寄河东昭德里书事贻郑损仓曹】卢纶 

清冬和暖天，老钝昼多眠。日爱闾巷静，每闻官吏贤。
寒菹供家食，腐叶宿厨烟。且复执杯酒，无烦轻议边。 

   卷二37 【浑赞善东斋戏赠陈归】卢纶 

长裾珠履飒轻尘，闲以琴书列上宾。
公子无雠可邀请，侯嬴此坐是何人。



   卷二38 【春日卧病示赵季黄（时陷在贼中）】卢纶 

病中饶泪眼常昏，闻说花开亦闭门。语少渐知琴思苦，
卧多唯觉鸟声喧。黄埃满市图书贱，黑雾连山虎豹尊。
今日支离顾形影，向君凡在几重恩。


   卷二39 【秋幕中夜独坐迟明因陪…谒上公因书即事兼呈同院诸公】卢纶 

风凄露泫然，明月在山巅。独倚古庭树，仰看深夜天。
叶翻萤不定，虫思草无边。南舍机杼发，东方云景鲜。
簪裘肃已整，车骑俨将前。百雉拱双戟，万夫尊一贤。
琳琅多谋蕴，律吕更相宣。晓桂香浥露，新鸿晴满川。
熙熙造化功，穆穆唐尧年。顾己草同贱，誓心金匪坚。
蹇辞惭自寡，渴病老难痊。书此更何问，边韶唯昼眠。



   卷二40 【寄赠库部王郎中（时充折籴使）】卢纶 

谔谔汉名臣，从天令若春。叙辞皆诏旨，称宦即星辰。
草木承风偃，云雷施泽均。威惩治粟尉，恩洽让田人。
泉货方将散，京坻自此陈。五营俱益灶，千里不停轮。
未远金门籍，旋清玉塞尘。硕儒推庆重，良友颂公频。
鹤发逢新镜，龙门跃旧鳞。荷君偏有问，深感浩难申。



   卷二41 【寄赠畅当山居】卢纶 

古村荒石路，岁晏独言归。山雪厚三尺，社榆粗十围。
虬龙宁守蛰，鸾鹤岂矜飞。君子固安分，毋听劳者讥。


   卷二42 【偶宿山中忆畅当】卢纶 

深山夜雪晴，坐忆晓山明。读易罢三卷，弹琴当五更。
薜萝枯有影，岩壑冻无声。此夕一相望，君应知我诚。



   卷二43 【秋中野望寄舍弟绶兼令呈上西川尚书舅】卢纶 

忧来思远望，高处殊非惬。夜露湿苍山，秋陂满黄叶。
人随雁迢递，栈与云重叠。骨肉暂分离，形神遂疲苶。
红旌渭阳骑，几日劳登涉。蜀道蔼松筠，巴江盛舟楫。
小生即何限，简诲偏盈箧。旧恨尚填膺，新悲复萦睫。
因求种瓜利，自喜归耕捷。井臼赖依邻，儿童亦胜汲。
尘容不在照，雪鬓那堪镊。唯有餐霞心，知夫与天接。 

   卷二44 【行药前轩呈董山人】卢纶 

不觉老将至，瘦来方自惊。朝昏多病色，起坐有劳声。
腠暖苦肌痒，藏虚唯耳鸣。桑公富灵术，一为保馀生。



   卷二45 【玩春因寄冯卫二补阙戏呈李益（时君与李新除侍御史）】卢纶 

掖垣春色自天来，红药当阶次第开。
萱草丛丛尔何物，等闲穿破绿莓苔。



   卷二46 【新移北厅因贻同院诸公兼呈畅博士】卢纶 

华轩迩台座，顾影忝时伦。弱质偃弥旷，清风来亦频。
恩辉坐凌迈，景物恣芳新。终乃愧吾友，无容私此身。 

   卷二47 【与张擢对酌】卢纶 

张翁对卢叟，一榼山村酒。倾酒请予歌，忽蒙张翁呵。
呵予官非屈，曲有怨词多。歌罢谢张翁，所思殊不同。
予悲方为老，君责一何空。曾看乐官录，向是悲翁曲。
张老闻此词，汪汪泪盈目。卢叟醉言粗，一杯凡数呼。
回头顾张老，敢欲戏为儒。 

   卷二48 【喜从弟激初至】卢纶 

儒服策羸车，惠然过我庐。叙年惭已长，称从意何疏。
作吏清无比，为文丽有馀。应嗤受恩者，头白读兵书。



   卷二49 【寻贾尊师】卢纶 

玉洞秦时客，焚香映绿萝。新传左慈诀，曾与右军鹅。
井臼阴苔遍，方书古字多。成都今日雨，应与酒相和。 

   卷二50 【秋中过独孤郊居（即公主子）】卢纶 

开园过水到郊居，共引家童拾野蔬。高树夕阳连古巷，
菊花梨叶满荒渠。秋山近处行过寺，夜雨寒时起读书。
帝里诸亲别来久，岂知王粲爱樵渔。



   卷二51 【同耿拾遗春中题第四郎新修书院】卢纶 

得接西园会，多因野性同。引藤连树影，移石间花丛。
学就晨昏外，欢生礼乐中。春游随墨客，夜宿伴潜公。
散帙灯惊燕，开帘月带风。朝朝在门下，自与五侯通。 

   卷二52 【春日题杜叟山下别业】卢纶 

白鸟群飞山半晴，渚田相接有泉声。园中晓露青丛合，
桥上春风绿野明。云影断来峰影出，林花落尽草花生。
今朝醉舞同君乐，始信幽人不爱荣。



   卷二53 【过终南柳处士】卢纶 

五老正相寻，围棋到煮金。石摧丹井闭，月过洞门深。
猿鸟三时下，藤萝十里阴。绿泉多草气，青壁少花林。
自愧非仙侣，何言见道心。悠哉宿山口，雷雨夜沈沈。 

   卷二54 【宿澄上人院】卢纶 

竹窗闻远水，月出似溪中。香覆经年火，幡飘后夜风。
性昏知道晚，学浅喜言同。一悟归身处，何山路不通。



   卷二55 【题李沆林园】卢纶 

古巷牛羊出，重门接柳阴。闲看入竹路，自有向山心。
种药齐幽石，耕田到远林。愿同词赋客，得兴谢家深。

 
