---
title: 骆宾王诗集
date: 2022-02-28
tags:
 - 骆宾王诗集
categories:
 - 电子书
---



卷一 1 【夏日游德州赠高四】骆宾王 

日观邻全赵，星临俯旧吴。鬲津开巨浸，稽阜镇名都。
紫云浮剑匣，青山孕宝符。封疆恢霸道，问鼎竞雄图。
神光包四大，皇威震八区。风烟通地轴，星象正天枢。
天枢限南北，地轴殊乡国。辟门通舜宾，比屋封尧德。
言谢垂钩隐，来参负鼎职。天子不见知，群公讵相识。
未展从东骏，空戢图南翼。时命欲何言，抚膺长叹息。
叹息将如何，游人意气多。白雪梁山曲，寒风易水歌。
泣魏伤吴起，思赵切廉颇。凄断韩王剑，生死翟公罗。
罗悲翟公意，剑负韩王气。骄饵去易论，忌途良可畏。
夙昔怀江海，平生混泾渭。千载契风云，一言忘贱贵。
去去访林泉，空谷有遗贤。言投爵里刺，来泛野人船。
缔交君赠缟，投分我忘筌。成风郢匠斫，流水伯牙弦。
牙弦忘道术，漳滨恣闲逸。聊安张蔚庐，讵扫陈蕃室。
虚室狎招寻，敬爱混浮沉。一诺黄金信，三复白珪心。
霜松贞雅节，月桂朗冲襟。灵台万顷浚，学府九流深。
谈玄明毁璧，拾紫陋籝金。鹭涛开碧海，凤彩缀词林。
林虚星华映，水澈霞光净。霞水两分红，川源四望通。
雾卷天山静，烟销太史空。鸟声流向薄，蝶影乱芳丛。
柳阴低椠水，荷气上薰风。风月芳菲节，物华纷可悦。
将欢促席赏，遽尔又归别。积水带吴门，通波连禹穴。
赠言虽欲尽，机心庶应绝。潘岳本自闲，梁鸿不因热。
一瓢欣狎道，三月聊栖拙。栖拙隐金华，狎道访仙查。
放旷愚公谷，消散野人家。一顷南山豆，五色东陵瓜。
野衣裁薜叶，山酒酌藤花。白云离望远，青溪隐路赊。
傥忆幽岩桂，犹冀折疏麻。 

   卷一 2 【在江南赠宋五之问】骆宾王 

井络双源浚，浔阳九派长。沦波通地穴，输委下归塘。
别岛笼朝蜃，连洲拥夕涨。韫珠澄积润，让璧动浮光。
浮光凝折水，积润疏圆沚。玉轮涵地开，剑阁连星起。
风烟标迥秀，英灵信多美。怀德践遗芳，端操惭谋己。
谋己谬观光，牵迹强凄惶。揆拙迷三省，劳生昧两忘。
弹随空被笑，献楚自多伤。一朝殊默语，千里易炎凉。
炎凉几迁贸，川陆疲臻凑。积水架吴涛，连山横楚岫。
风月虽殊昔，星河犹是旧。姑苏望南浦，邯郸通北走。
北走平生亲，南浦别离津。潇湘一超忽，洞庭多苦辛。
秋江无绿芷，寒汀有白蘋。采之将何遗，故人漳水滨。
漳滨已辽远，江潭未旋返。为听短歌行，当想长洲苑。
露金熏菊岸，风佩摇兰坂。蝉鸣稻叶秋，雁起芦花晚。
晚秋云日明，亭皋风雾清。独负平生气，重牵摇落情。
占星非聚德，梦月讵悬名。寂寥伤楚奏，凄断泣秦声。
秦声怀旧里，楚奏悲无已。郢路少知音，丛台富奇士。
温辉凌爱日，壮气惊寒水。一顾重风云，三冬足文史。
文史盛纷纶，京洛多风尘。犹轻五车富，未重一囊贫。
李仙非易托，苏鬼尚难因。不惜劳歌尽，谁为听阳春。



   卷一 3 【晚憩田家】骆宾王 

转蓬劳远役，披薜下田家。山形类九折，水势急三巴。
悬梁接断岸，涩路拥崩查。雾岩沦晓魄，风溆涨寒沙。
心迹一朝舛，关山万里赊。龙章徒表越，闽俗本殊华。
旅行悲泛梗，离赠折疏麻。唯有寒潭菊，独似故园花。


   卷一 4 【出石门】骆宾王 

层岩远接天，绝岭上栖烟。松低轻盖偃，藤细弱丝悬。
石明如挂镜，苔分似列钱。暂策为龙杖，何处得神仙。



   卷一 5 【至分陕】骆宾王 

陕西开胜壤，召南分沃畴。列树巢维鹊，平渚下睢鸠。
憩棠疑勿剪，曳葛似攀樛。至今王化美，非独在隆周。 

   卷一 6 【寓居洛滨对雪忆谢二（一作洛滨对雪忆谢二兄弟）】骆宾王 

旅思眇难裁，冲飙恨易哀。旷望洛川晚，飘飖瑞雪来。
积彩明书幌，流韵绕琴台。色夺迎仙羽，花避犯霜梅。
谢庭赏方逸，袁扉掩未开。高人傥有访，兴尽讵须回。 

   卷一 7 【北眺舂陵】骆宾王 

揽辔疲宵迈，驱马倦晨兴。既出封泥谷，还过避雨陵。
山行明照上，谿宿密云蒸。登高徒欲赋，词殚独抚膺。



   卷一 8 【夏日游目聊作】骆宾王 

暂屏嚣尘累，言寻物外情。致逸心逾默，神幽体自轻。
浦夏荷香满，田秋麦气清。讵假沧浪上，将濯楚臣缨。


   卷一 9 【同崔驸马晓初登楼思京】骆宾王 

丽谯通四望，繁忧起万端。绮疏低晚魄，镂槛肃初寒。
白云乡思远，黄图归路难。唯馀西向笑，暂似当长安。



   卷一 10 【月夜有怀简诸同病】骆宾王 

闲庭落景尽，疏帘夜月通。山灵响似应，水净望如空。
栖枝犹绕鹊，遵渚未来鸿。可叹高楼妇，悲思杳难终。 

   卷一 11 【叙寄员半千】骆宾王 

薄宦三河道，自负十馀年。不应惊若厉，只为直如弦。
坐历山川险，吁嗟陵谷迁。长吟空抱膝，短翮讵冲天。
魂归沧海上，望断白云前。钓名劳拾紫，隐迹自谈玄。
不学多能圣，徒思鸿宝仙。斯志良难已，此道岂徒然。
嗟为刀笔吏，耻从绳墨牵。岐路情虽狎，人伦地本偏。
长揖谢时事，独往访林泉。寄言二三子，生死不来旋。



   卷一 12 【咏怀古意上裴侍郎】骆宾王 

三十二馀罢，鬓是潘安仁。四十九仍入，年非朱买臣。
纵横愁系越，坎壈倦游秦。出笼穷短翮，委辙涸枯鳞。
穷经不沾用，弹铗欲谁申。天子未驱策，岁月几沉沦。
轻生长慷慨，效死独殷勤。徒歌易水客，空老渭川人。
一得视边塞，万里何苦辛。剑匣胡霜影，弓开汉月轮。
金刀动秋色，铁骑想风尘。为国坚诚款，捐躯忘贱贫。
勒功思比宪，决略暗欺陈。若不犯霜雪，虚掷玉京春。



   卷一 13 【春夜韦明府宅宴得春字】骆宾王 

酌桂陶芳夜，披薜啸幽人。雅琴驯鲁雉，清歌落范尘。
宿云低迥盖，残月上虚轮。幸此承恩洽，聊当故乡春。


   卷一 14 【过张平子墓】骆宾王 

西鄂该通理，南阳擅德音。玉卮浮藻丽，铜浑积思深。
忽怀今日昔，非复昔时今。日落丰碑暗，风来古木吟。
惟叹穷泉下，终郁羡鱼心。 

   卷一 15 【从军中行路难二首（一作行军军中行路难、军中行路难）】骆宾王 

君不见封狐雄虺自成群，冯深负固结妖氛。
玉玺分兵征恶少，金坛受律动将军。将军拥旄宣庙略，
战士横行静夷落。长驱一息背铜梁，直指三巴登剑阁。
阁道岧峣起戍楼，剑门遥裔俯灵丘。邛关九折无平路，
江水双源有急流。征役无期返，他乡岁华晚。
杳杳丘陵出，苍苍林薄远。途危紫盖峰，路涩青泥坂。
去去指哀牢，行行入不毛。绝壁千里险，连山四望高。
中外分区宇，夷夏殊风土。交趾枕南荒，昆弥临北户。
川原绕毒雾，溪谷多淫雨。行潦四时流，崩查千岁古。
漂梗飞蓬不自安，扪藤引葛度危峦。昔时闻道从军乐，
今日方知行路难。沧江绿水东流驶，炎洲丹徼南中地。
南中南斗映星河，秦川秦塞阻烟波。三春边地风光少，
五月泸中瘴疠多。朝驱疲斥候，夕息倦樵歌。
向月弯繁弱，连星转太阿。重义轻生怀一顾，
东伐西征凡几度。夜夜朝朝斑鬓新，年年岁岁戎衣故。
灞城隅，滇池水，天涯望转积，地际行无已。
徒觉炎凉节物非，不知关山千万里。弃置勿重陈，
征行多苦辛。且悦清笳杨柳曲，讵忆芳园桃李人。
绛节朱旗分白羽，丹心白刃酬明主。但令一被君王知，
谁惮三边征战苦。行路难，几千端，无复归云凭短翰，
空馀望日想长安。（此首一作辛常伯诗）

君不见玉关尘色暗边庭，铜鞮杂虏寇长城。
天子按剑征馀勇，将军受脤事横行。七德龙韬开玉帐，
千里鼍鼓叠金钲。阴山苦雾埋高垒，交河孤月照连营。
连营去去无穷极，拥旆遥遥过绝国。阵云朝结晦天山，
寒沙夕涨迷疏勒。龙鳞水上开鱼贯，马首山前振雕翼。
长驱万里詟祁连，分麾三命武功宣。百发乌号遥碎柳，
七尺龙文迥照莲。春来秋去移灰琯，兰闺柳市芳尘断。
雁门迢递尺书稀，鸳被相思双带缓。行路难，行路难，
誓令氛祲静皋兰。但使封侯龙额贵，讵随中妇凤楼寒。
（同辛常伯作）


   卷一 16 【帝京篇】骆宾王 

山河千里国，城阙九重门。不睹皇居壮，安知天子尊。
皇居帝里崤函谷，鹑野龙山侯甸服。五纬连影集星躔，
八水分流横地轴。秦塞重关一百二，汉家离宫三十六。
桂殿嶔岑对玉楼，椒房窈窕连金屋。三条九陌丽城隈，
万户千门平旦开。复道斜通鳷鹊观，交衢直指凤凰台。
剑履南宫入，簪缨北阙来。声名冠寰宇，文物象昭回。
钩陈肃兰戺，璧沼浮槐市。铜羽应风回，金茎承露起。
校文天禄阁，习战昆明水。朱邸抗平台，黄扉通戚里。
平台戚里带崇墉，炊金馔玉待鸣钟。小堂绮帐三千户，
大道青楼十二重。宝盖雕鞍金络马，兰窗绣柱玉盘龙。
绣柱璇题粉壁映，锵金鸣玉王侯盛。王侯贵人多近臣，
朝游北里暮南邻。陆贾分金将宴喜，陈遵投辖正留宾。
赵李经过密，萧朱交结亲。丹凤朱城白日暮，
青牛绀幰红尘度。侠客珠弹垂杨道，倡妇银钩采桑路。
倡家桃李自芳菲，京华游侠盛轻肥。延年女弟双凤入，
罗敷使君千骑归。同心结缕带，连理织成衣。
春朝桂尊尊百味，秋夜兰灯灯九微。翠幌珠帘不独映，
清歌宝瑟自相依。且论三万六千是，宁知四十九年非。
古来荣利若浮云，人生倚伏信难分。始见田窦相移夺，
俄闻卫霍有功勋。未厌金陵气，先开石椁文。
朱门无复张公子，灞亭谁畏李将军。相顾百龄皆有待，
居然万化咸应改。桂枝芳气已销亡，柏梁高宴今何在。
春去春来苦自驰，争名争利徒尔为。久留郎署终难遇，
空扫相门谁见知。当时一旦擅豪华，自言千载长骄奢。
倏忽抟风生羽翼，须臾失浪委泥沙。黄雀徒巢桂，
青门遂种瓜。黄金销铄素丝变，一贵一贱交情见。
红颜宿昔白头新，脱粟布衣轻故人。故人有湮沦，
新知无意气。灰死韩安国，罗伤翟廷尉。
已矣哉，归去来。马卿辞蜀多文藻，扬雄仕汉乏良媒。
三冬自矜诚足用，十年不调几邅回。汲黯薪逾积，
孙弘阁未开。谁惜长沙傅，独负洛阳才。


   卷一 17 【畴昔篇】骆宾王 

少年重英侠，弱岁贱衣冠。既托寰中赏，方承膝下欢。
遨游灞水曲，风月洛城端。且知无玉馔，谁肯逐金丸。
金丸玉馔盛繁华，自言轻侮季伦家。五霸争驰千里马，
三条竞骛七香车。掩映飞轩乘落照，参差步障引朝霞。
池中旧水如悬镜，屋里新妆不让花。意气风云倏如昨，
岁月春秋屡回薄。上苑频经柳絮飞，中园几见梅花落。
当时门客今何在，畴昔交朋已疏索。莫教憔悴损容仪，
会得高秋云雾廓。淹留坐帝乡，无事积炎凉。
一朝披短褐，六载奉长廊。赋文惭昔马，执戟叹前扬。
挥戈出武帐，荷笔入文昌。文昌隐隐皇城里，
由来奕奕多才子。潘陆词锋骆驿飞，张曹翰苑纵横起。
卿相未曾识，王侯宁见拟。垂钓甘成白首翁，
负薪何处逢知己。判将运命赋穷通，从来奇舛任西东。
不应永弃同刍狗，且复飘飖类转蓬。容鬓年年异，
春华岁岁同。荣亲未尽礼，徇主欲申功。
脂车秣马辞乡国，萦辔西南使邛僰。玉垒铜梁不易攀，
地角天涯眇难测。莺啭蝉吟有悲望，鸿来雁度无音息。
阳关积雾万里昏，剑阁连山千种色。蜀路何悠悠，
岷峰阻且修。回肠随九折，迸泪连双流。寒光千里暮，
露气二江秋。长途看束马，平水且沉牛。
华阳旧地标神制，石镜蛾眉真秀丽。诸葛才雄已号龙，
公孙跃马轻称帝。五丁卓荦多奇力，四士英灵富文艺。
云气横开八阵形，桥形遥分七星势。川平烟雾开，
游戏锦城隈。墉高龟望出，水净雁文回。寻姝入酒肆，
访客上琴台。不识金貂重，偏惜玉山颓。
他乡冉冉消年月，帝里沈沈限城阙。不见猿声助客啼，
唯闻旅思将花发。我家迢递关山里，关山迢递不可越。
故园梅柳尚馀春，来时勿使芳菲歇。解鞅欲言归，
执袂怆多违。北梁俱握手，南浦共沾衣。别情伤去盖，
离念惜徂辉。知音何所托，木落雁南飞。回来望平陆，
春来酒应熟。相将菌阁卧青溪，且用藤杯泛黄菊。
十年不调为贫贱，百日屡迁随倚伏。只为须求负郭田，
使我再干州县禄。百年郁郁少腾迁，万里遥遥入镜川。
涘江拂潮冲白日，淮海长波接远天。
丛竹凝朝露，孤山起暝烟。赖有边城月，常伴客旌悬。
东南美箭称吴会，名都隐轸三江外。涂山执玉应昌期，
曲水开襟重文会。仙镝流音鸣鹤岭，宝剑分辉落蛟濑。
未看白马对芦刍，且觉浮云似车盖。江南节序多，
文酒屡经过。共踏春江曲，俱唱采菱歌。舟移疑入镜，
棹举若乘波。风光无限极，归楫碍池荷。
眺听烟霞正流眄，即从王事归舻转。芝田花月屡裴回，
金谷佳期重游衍。登高北望嗤梁叟，凭轼西征想潘掾。
峰开华岳耸疑莲，水激龙门急如箭。人事谢光阴，
俄遭霜露侵。偷存七尺影，分没九泉深。穷途行泣玉，
愤路未藏金。茹荼空有叹，怀橘独伤心。
年来岁去成销铄，怀抱心期渐寥落。挂冠裂冕已辞荣，
南亩东皋事耕凿。宾阶客院常疏散，蓬径柴扉终寂寞。
自有林泉堪隐栖，何必山中事丘壑。我住青门外，
家临素浐滨。遥瞻丹凤阙，斜望黑龙津。荒衢通猎骑，
穷巷抵樵轮。时有桃源客，来访竹林人。
昨夜琴声奏悲调，旭旦含颦不成笑。果乘骢马发嚣书，
复道郎官禀纶诰。冶长非罪曾缧绁，长孺然灰也经溺。
高门有阅不图封，峻笔无闻敛敷妙。适离京兆谤，
还从御史弹。炎威资夏景，平曲况秋翰。画地终难入，
书空自不安。吹毛未可待，摇尾且求餐。
丈夫坎壈多愁疾，契阔迍邅尽今日。慎罚宁凭两造辞，
严科直挂三章律。邹衍衔悲系燕狱，李斯抱怨拘秦桎。
不应白发顿成丝，直为黄沙暗如漆。紫禁终难叫，
朱门不易排。惊魂闻叶落，危魄逐轮埋。霜威遥有厉，
雪枉遂无阶。含冤欲谁道，饮气独居怀。
忽闻驿使发关东，传道天波万里通。涸鳞去辙还游海，
幽禽释网便翔空。舜泽尧曦方有极，谗言巧佞傥无穷。
谁能跼迹依三辅，会就商山访四翁。


   卷一 18 【艳情代郭氏答卢照邻】骆宾王 

迢迢芊路望芝田，眇眇函关恨蜀川。归云已落涪江外，
还雁应过洛水瀍。洛水傍连帝城侧，帝宅层甍垂凤翼。
铜驼路上柳千条，金谷园中花几色。柳叶园花处处新，
洛阳桃李应芳春。妾向双流窥石镜，君住三川守玉人。
此时离别那堪道，此日空床对芳沼。芳沼徒游比目鱼，
幽径还生拔心草。流风回雪傥便娟，骥子鱼文实可怜。
掷果河阳君有分，货酒成都妾亦然。莫言贫贱无人重，
莫言富贵应须种。绿珠犹得石崇怜，飞燕曾经汉皇宠。
良人何处醉纵横，直如循默守空名。倒提新缣成慊慊，
翻将故剑作平平。离前吉梦成兰兆，别后啼痕上竹生。
别日分明相约束，已取宜家成诫勖。当时拟弄掌中珠，
岂谓先摧庭际玉。悲鸣五里无人问，肠断三声谁为续。
思君欲上望夫台，端居懒听将雏曲。沉沉落日向山低，
檐前归燕并头栖。抱膝当窗看夕兔，侧耳空房听晓鸡。
舞蝶临阶只自舞，啼鸟逢人亦助啼。独坐伤孤枕，
春来悲更甚。峨眉山上月如眉，濯锦江中霞似锦。
锦字回文欲赠君，剑壁层峰自纠纷。平江淼淼分清浦，
长路悠悠间白云。也知京洛多佳丽，也知山岫遥亏蔽。
无那短封即疏索，不在长情守期契。传闻织女对牵牛，
相望重河隔浅流。谁分迢迢经两岁，谁能脉脉待三秋。
情知唾井终无理，情知覆水也难收。不复下山能借问，
更向卢家字莫愁。



   卷一 19 【代女道士王灵妃赠道士李荣】骆宾王 

玄都五府风尘绝，碧海三山波浪深。桃实千年非易待，
桑田一变已难寻。别有仙居对三市，金阙银宫相向起。
台前镜影伴仙娥，楼上箫声随凤史。凤楼迢递绝尘埃，
莺时物色正裴回。灵芝紫检参差长，仙桂丹花重叠开。
双童绰约时游陟，三鸟联翩报消息。尽言真侣出遨游，
传道风光无限极。轻花委砌惹裾香，残月窥窗觇幌色。
个时无数并妖妍，个里无穷总可怜。别有众中称黜帝，
天上人间少流例。洛滨仙驾启遥源，淮浦灵津符远筮。
自言少小慕幽玄，只言容易得神仙。珮中邀勒经时序，
箫里寻思复几年。寻思许事真情变，二人容华识少选。
漫道烧丹止七飞，空传化石曾三转。寄语天上弄机人，
寄语河边值查客，乍可匆匆共百年，谁使遥遥期七夕。
想知人意自相寻，果得深心共一心。一心一意无穷已，
投漆投胶非足拟。只将羞涩当风流，持此相怜保终始。
相怜相念倍相亲，一生一代一双人。不把丹心比玄石，
惟将浊水况清尘。只言柱下留期信，好欲将心学松蕣。
不能京兆画蛾眉，翻向成都骋驺引。青牛紫气度灵关，
尺素赩鳞去不还。连苔上砌无穷绿，修竹临坛几处斑。
此时空床难独守，此日别离那可久。梅花如雪柳如丝，
年去年来不自持。初言别在寒偏在，何悟春来春更思。
春时物色无端绪，双枕孤眠谁分许。分念娇莺一种啼，
生憎燕子千般语。朝云旭日照青楼，迟晖丽色满皇州。
落花泛泛浮灵沼，垂柳长长拂御沟。御沟大道多奇赏，
侠客妖容递来往。宝骑连花铁作钱，香轮骛水珠为网。
香轮宝骑竞繁华，可怜今夜宿倡家。鹦鹉杯中浮竹叶，
凤凰琴里落梅花。许辈多情偏送款，为问春花几时满。
千回鸟信说众诸，百过莺啼说长短。长短众诸判不寻，
千回百过浪关心。何曾举意西邻玉，未肯留情南陌金。
南陌西邻咸自保，还辔归期须及早。为想三春狭斜路，
莫辞九折邛关道。假令白里似长安，须使青牛学剑端。
蘋风入驭来应易，竹杖成龙去不难。龙飙去去无消息，
鸾镜朝朝减容色。君心不记下山人，妾欲空期上林翼。
上林三月鸿欲稀，华表千年鹤未归。不分淹留桑路待，
只应直取桂轮飞。


卷二 1 【从军行】骆宾王 

平生一顾重，意气溢三军。野日分戈影，天星合剑文。
弓弦抱汉月，马足践胡尘。不求生入塞，唯当死报君。 

   卷二 2 【王昭君（一作昭君怨）】骆宾王 

敛容辞豹尾，缄恨度龙鳞。金钿明汉月，玉箸染胡尘。
古镜菱花暗，愁眉柳叶颦。唯有清笳曲，时闻芳树春。



   卷二 3 【于紫云观赠道士】骆宾王 

碧落澄秋景，玄门启曙关。人疑列御至，客似令威还。
羽盖徒欣仰，云车未可攀。只应倾玉醴，时许寄颓颜。


   卷二 4 【渡瓜步江】骆宾王 

捧檄辞幽径，鸣榔下贵洲。惊涛疑跃马，积气似连牛。
月迥寒沙净，风急夜江秋。不学浮云影，他乡空滞留。



   卷二 5 【途中有怀】骆宾王 

眷然怀楚奏，怅矣背秦关。涸鳞惊照辙，坠羽怯虚弯。
素服三川化，乌裘十上还。莫言无皓齿，时俗薄朱颜。 

   卷二 6 【至分水戍】骆宾王 

行役忽离忧，复此怆分流。溅石回湍咽，萦丛曲涧幽。
阴岩常结晦，宿莽竞含秋。况乃霜晨早，寒风入戍楼。



   卷二 7 【望乡夕泛】骆宾王 

归怀剩不安，促榜犯风澜。落宿含楼近，浮月带江寒。
喜逐行前至，忧从望里宽。今夜南枝鹊，应无绕树难。


   卷二 8 【久客临海有怀】骆宾王 

天涯非日观，地屺望星楼。练光摇乱马，剑气上连牛。
草湿姑苏夕，叶下洞庭秋。欲知凄断意，江上涉安流。



   卷二 9 【游兖部逢孔君自卫来，欣然相遇若旧】骆宾王 

游人自卫返，背客隔淮来。倾盖金兰合，忘筌玉叶开。
繁花明日柳，疏蕊落风梅。将期重交态，时慰不然灰。 

   卷二 10 【西京守岁】骆宾王 

闲居寡言宴，独坐惨风尘。忽见严冬尽，方知列宿春。
夜将寒色去，年共晓光新。耿耿他乡夕，无由展旧亲。



   卷二 11 【同辛簿简仰酬思玄上人林泉四首】骆宾王 

闻君招隐地，仿佛武陵春。缉芰知还楚，披榛似避秦。
崩查年祀积，幽草岁时新。一谢沧浪水，安知有逸人。
芳晨临上月，幽赏狎中园。有蝶堪成梦，无羊可触藩。
忘怀南涧藻，蠲思北堂萱。坐叹华滋歇，思君谁为言。
林泉恣探历，风景暂裴徊。客有迁莺处，人无结驷来。
聚花如薄雪，沸水若轻雷。今日徒招隐，终知异凿坏。
俗远风尘隔，春还初服迟。林疑中散地，人似上皇时。
芳杜湘君曲，幽兰楚客词。山中有春草，长似寄相思。 

   卷二 12 【秋日饯陆道士陈文林】骆宾王 

青牛游华岳，赤马走吴宫。玉柱离鸿怨，金罍浮蚁空。
日霁崤陵雨，尘起洛阳风。唯当玄度月，千里与君同。



   卷二 13 【送郑少府入辽共赋侠客远从戎】骆宾王 

边烽警榆塞，侠客度桑干。柳叶开银镝，桃花照玉鞍。
满月临弓影，连星入剑端。不学燕丹客，空歌易水寒。


   卷二 14 【送费六还蜀】骆宾王 

星楼望蜀道，月峡指吴门。万行流别泪，九折切惊魂。
雪影含花落，云阴带叶昏。还愁三径晚，独对一清尊。



   卷二 15 【秋日送侯四得弹字】骆宾王 

我留安豹隐，君去学鹏抟。岐路分襟易，风云促膝难。
夕涨流波急，秋山落日寒。惟有思归引，凄断为君弹。 

   卷二 16 【秋日送尹大赴京】骆宾王 

挂瓢余隐舜，负鼎尔干汤。竹叶离樽满，桃花别路长。
低河耿秋色，落月抱寒光。素书如可嗣，幽谷伫宾行。



   卷二 17 【秋夜送阎五还润州】骆宾王 

通庄抵旧里，沟水泣新知。断云飘易滞，连露积难披。
素风啼迥堞，惊月绕疏枝。无力励短翰，轻举送长离。


   卷二 18 【送王明府参选赋得鹤】骆宾王 

振衣游紫府，飞盖背青田。虚心恒警露，孤影尚凌烟。
离歌凄妙曲，别操绕繁弦。在阴如可和，清响会闻天。



   卷二 19 【秋日送别】骆宾王 

寂寥心事晚，摇落岁时秋。共此伤年发，相看惜去留。
当歌应破涕，哀命返穷愁。别后能相忆，东陵有故侯。 

   卷二 20 【别李峤得胜字】骆宾王 

芳尊徒自满，别恨转难胜。客似游江岸，人疑上灞陵。
寒更承夜永，凉景向秋澄。离心何以赠，自有玉壶冰。



   卷二 21 【在兖州饯宋五之问】骆宾王 

淮沂泗水地，梁甫汶阳东。别路青骊远，离尊绿蚁空。
柳寒凋密翠，棠晚落疏红。别后相思曲，凄断入琴风。


   卷二 22 【游灵公观】骆宾王 

灵峰标胜境，神府枕通川。玉殿斜连汉，金堂迥架烟。
断风疏晚竹，流水切危弦。别有青门外，空怀玄圃仙。



   卷二 23 【夏日游山家同夏少府】骆宾王 

返照下层岑，物外狎招寻。兰径薰幽珮，槐庭落暗金。
谷静风声彻，山空月色深。一遣樊笼累，唯馀松桂心。 

   卷二 24 【初秋登王司马楼宴得同字】骆宾王 

展骥端居暇，登龙喜宴同。缔赏三清满，承欢六义通。
野晦寒阴积，潭虚夕照空。顾惭非梦鸟，滥此厕雕虫。



   卷二 25 【初秋于窦六郎宅宴】骆宾王 

千里风云契，一朝心赏同。意尽深交合，神灵俗累空。
草带销寒翠，花枝发夜红。唯将澹若水，长揖古人风。


   卷二 26 【冬日宴】骆宾王 

二三物外友，一百杖头钱。赏洽袁公地，情披乐令天。
促席鸾觞满，当炉兽炭然。何须攀桂树，逢此自留连。



   卷二 27 【镂鸡子】骆宾王 

幸遇清明节，欣逢旧练人。刻花争脸态，写月竞眉新。
晕罢空馀月，诗成并道春。谁知怀玉者，含响未吟晨。 

   卷二 28 【咏美人在天津桥】骆宾王 

美女出东邻，容与上天津。整衣香满路，移步袜生尘。
水下看妆影，眉头画月新。寄言曹子建，个是洛川神。



   卷二 29 【送宋五之问得凉字】骆宾王 

愿言游泗水，支离去二漳。道术君所笃，筌蹄余自忘。
雪威侵竹冷，秋爽带池凉。欲验离襟切，岐路在他乡。


   卷二 30 【宪台出絷寒夜有怀】骆宾王 

独坐怀明发，长谣苦未安。自应迷北叟，谁肯问南冠。
生死交情异，殷忧岁序阑。空馀朝夕鸟，相伴夜啼寒。



   卷二 31 【送郭少府探得忧字】骆宾王 

开筵枕德水，辍棹舣仙舟。贝阙桃花浪，龙门竹箭流。
当歌凄别曲，对酒泣离忧。还望青门外，空见白云浮。 

   卷二 32 【冬日过故人任处士书斋】骆宾王 

神交尚投漆，虚室罢游兰。网积窗文乱，苔深履迹残。
雪明书帐冷，水静墨池寒。独此琴台夜，流水为谁弹。



   卷二 33 【送刘少府游越州】骆宾王 

一丘余枕石，三越尔怀铅。离亭分鹤盖，别岸指龙川。
露下蝉声断，寒来雁影连。如何沟水上，凄断听离弦。


   卷二 34 【赋得白云抱幽石】骆宾王 

重岩抱危石，幽涧曳轻云。绕镇仙衣动，飘蓬羽盖分。
锦色连花静，苔光带叶熏。讵知吴会影，长抱穀城文。



   卷二 35 【赋得春云处处生】骆宾王 

千里年光静，四望春云生。椠日祥光举，疏云瑞叶轻。
盖阴笼迥树，阵影抱危城。非将吴会远，飘荡帝乡情。 

   卷二 36 【在狱咏蝉】骆宾王 

西陆蝉声唱，南冠客思侵。那堪玄鬓影，来对白头吟。
露重飞难进，风多响易沉。无人信高洁，谁为表予心。



   卷二 37 【咏水】骆宾王 

列名通地纪，疏派合天津。波随月色净，态逐桃花春。
照霞如隐石，映柳似沉鳞。终当挹上善，属意澹交人。


   卷二 38 【同张二咏雁】骆宾王 

唼藻沧江远，衔芦紫塞长。雾深迷晓景，风急断秋行。
阵照通宵月，书封几夜霜。无复能鸣分，空知愧稻粱。



   卷二 39 【咏雪】骆宾王 

龙云玉叶上，鹤雪瑞花新。影乱铜乌吹，光销玉马津。
含辉明素篆，隐迹表祥轮。幽兰不可俪，徒自绕阳春。 

   卷二 40 【咏云酒】骆宾王 

朔空曾纪历，带地旧疏泉。色泛临砀瑞，香流赴蜀仙。
款交欣散玉，洽友悦沉钱。无复中山赏，空吟吴会篇。



   卷二 41 【尘灰】骆宾王 

洛川流雅韵，秦道擅苛威。听歌梁上动，应律管中飞。
光飘神女袜，影落羽人衣。愿言心未翳，终冀效轻微。


   卷二 42 【秋晨同淄川毛司马秋九咏·秋风】骆宾王 

紫陌炎氛歇，青蘋晚吹浮。乱竹摇疏影，萦池织细流。
飘香曳舞袖，带粉泛妆楼。不分君恩绝，纨扇曲中秋。



   卷二 43 【秋晨同淄川毛司马秋九咏·秋云】骆宾王 

南陆铜浑改，西郊玉叶轻。泛斗瑶光动，临阳瑞色明。
盖阴连凤阙，阵影翼龙城。讵知时不遇，空伤流滞情。 

   卷二 44 【秋晨同淄川毛司马秋九咏·秋蝉】骆宾王 

九秋行已暮，一枝聊暂安。隐榆非谏楚，噪柳异悲潘。
分形妆薄鬓，镂影饰危冠。自怜疏影断，寒林夕吹寒。



   卷二 45 【秋晨同淄川毛司马秋九咏·秋露】骆宾王 

玉关寒气早，金塘秋色归。泛掌光逾净，添荷滴尚微。
变霜凝晓液，承月委圆辉。别有吴台上，应湿楚臣衣。


   卷二 46 【秋晨同淄川毛司马秋九咏·秋月】骆宾王 

云披玉绳净，月满镜轮圆。裛露珠晖冷，凌霜桂影寒。
漏彩含疏薄，浮光漾急澜。西园徒自赏，南飞终未安。



   卷二 47 【秋晨同淄川毛司马秋九咏·秋水】骆宾王 

贝阙寒流彻，玉轮秋浪清。图云锦色净，写月练花明。
泛曲鹍弦动，随轩凤辖惊。唯当御沟上，凄断送归情。 

   卷二 48 【秋晨同淄川毛司马秋九咏·秋萤】骆宾王 

玉虬分静夜，金萤照晚凉。含辉疑泛月，带火怯凌霜。
散彩萦虚牖，飘花绕洞房。下帷如不倦，当解惜馀光。



   卷二 49 【秋晨同淄川毛司马秋九咏·秋菊】骆宾王 

擢秀三秋晚，开芳十步中。分黄俱笑日，含翠共摇风。
碎影涵流动，浮香隔岸通。金翘徒可泛，玉斝竟谁同。


   卷二 50 【秋晨同淄川毛司马秋九咏·秋雁】骆宾王 

联翩辞海曲，遥曳指江干。阵去金河冷，书归玉塞寒。
带月凌空易，迷烟逗浦难。何当同顾影，刷羽泛清澜。



   卷二 51 【乐大夫挽词五首】骆宾王 

可叹浮生促，吁嗟此路难。丘陵一起恨，言笑几时欢。
萧索郊埏晚，荒凉井径寒。谁当门下客，独见有任安。
蒿里谁家地，松门何代丘。百年三万日，一别几千秋。
返照寒无影，穷泉冻不流。居然同物化，何处欲藏舟。
昔去梅笳发，今来薤露晞。彤驺朝帝阙，丹旐背王畿。
城郭犹疑是，原陵稍觉非。九原如可作，千载与谁归。
一旦先朝菌，千秋掩夜台。青乌新兆去，白马故人来。
草露当春泣，松风向暮哀。宁知荒垄外，吊鹤自裴徊。
忽见泉台路，犹疑水镜悬。何如开白日，非复睹青天。
华表迎千岁，幽扃送百年。独嗟流水引，长掩伯牙弦。 

   卷二 52 【丹阳刺史挽词三首】骆宾王 

百龄嗟倏忽，一旦向山阿。丹桂销已尽，青松哀更多。
薰风虚听曲，薤露反成歌。自有藏舟处，谁怜隙驷过。

恻怆恒山羽，留连棣萼篇。佳城非旧日，京兆即新阡。
城郭三千岁，丘陵几万年。唯馀松柏垄，朝夕起寒烟。

短歌三献曲，长夜九泉台。此室玄扃掩，何年白日开。
荒郊疏古木，寒隧积陈荄。独此伤心地，松声薄暮来。



   卷二 53 【称心寺】骆宾王 

征帆恣远寻，逶迤过称心。凝滞蘅vK岸，沿洄楂柚林。
穿溆不厌曲，舣潭惟爱深。为乐凡几许，听取舟中琴。


   卷二 54 【陪润州薛司空丹徒桂明府游招隐寺】骆宾王 

共寻招隐寺，初识戴颙家。还依旧泉壑，应改昔云霞。
绿竹寒天笋，红蕉腊月花。金绳倘留客，为系日光斜。


卷三 1 【棹歌行】骆宾王 

写月涂黄罢，凌波拾翠通。镜花摇芰日，衣麝入荷风。
叶密舟难荡，莲疏浦易空。凤媒羞自托，鸳翼恨难穷。
秋帐灯华翠，倡楼粉色红。相思无别曲，并在棹歌中。


   卷三 2 【海曲书情】骆宾王 

薄游倦千里，劳生负百年。未能槎上汉，讵肯剑游燕。
白云照春海，青山横曙天。江涛让双璧，渭水掷三钱。
坐惜风光晚，长歌独块然。 

   卷三 3 【蓬莱镇】骆宾王 

旅客春心断，边城夜望高。野楼疑海气，白鹭似江涛。
结绶疲三入，承冠泣二毛。将飞怜弱羽，欲济乏轻舠。
赖有阳春曲，穷愁且代劳。 

   卷三 4 【和李明府】骆宾王 

传闻叶悬履，飞向洛阳城。驰道临层掖，津门对小平。
霞残疑制锦，云度似飘缨。藻掞潘江澈，尘虚范甑清。
讵怜冲斗气，犹向匣中鸣。 

   卷三 5 【春晚从李长史游开道林故山】骆宾王 

幽寻极幽壑，春望陟春台。云光栖断树，灵影入仙杯。
古藤依格上，野径约山隈。落蕊翻风去，流莺满树来。
兴阑荀御动，归路起浮埃。 

   卷三 6 【冬日野望】骆宾王 

故人无与晤，安步陟山椒。野静连云卷，川明断雾销。
灵岩闻晓籁，洞浦涨秋潮。三江归望断，千里故乡遥。
劳歌徒自奏，客魂谁为招。 

   卷三 7 【晚渡黄河】骆宾王 

千里寻归路，一苇乱平源。通波连马颊，迸水急龙门。
照日荣光净，惊风瑞浪翻。棹唱临风断，樵讴入听喧。
岸迥秋霞落，潭深夕雾繁。谁堪逝川上，日暮不归魂。


   卷三 8 【宿山庄】骆宾王 

金陵一超忽，玉烛几还周。露积吴台草，风入郢门楸。
林虚宿断雾，磴险挂悬流。拾青非汉策，化缁类秦裘。
牵迹犹多蹇，劳生未寡尤。独此他乡梦，空山明月秋。


   卷三 9 【晚度天山有怀京邑】骆宾王 

忽上天山路，依然想物华。云疑上苑叶，雪似御沟花。
行叹戎麾远，坐怜衣带赊。交河浮绝塞，弱水浸流沙。
旅思徒漂梗，归期未及瓜。宁知心断绝，夜夜泣胡笳。


   卷三 10 【夕次蒲类津（一作晚泊蒲类）】骆宾王 

二庭归望断，万里客心愁。山路犹南属，河源自北流。
晚风连朔气，新月照边秋。灶火通军壁，烽烟上戍楼。
龙庭但苦战，燕颔会封侯。莫作兰山下，空令汉国羞。


   卷三 11 【远使海曲春夜多怀】骆宾王 

长啸三春晚，端居百虑盈。未安胡蝶梦，遽切鲁禽情。
别岛连寰海，离魂断戍城。流星疑伴使，低月似依营。
怀禄宁期达，牵时匪徇名。艰虞行已远，时迹自相惊。


   卷三 12 【早发诸暨】骆宾王 

征夫怀远路，夙驾上危峦。薄烟横绝巘，轻冻涩回湍。
野雾连空暗，山风入曙寒。帝城临灞涘，禹穴枕江干。
橘性行应化，蓬心去不安。独掩穷途泪，长歌行路难。


   卷三 13 【望月有所思】骆宾王 

九秋凉风肃，千里月华开。圆光随露湛，碎影逐波来。
似霜明玉砌，如镜写珠胎。晚色依关近，边声杂吹哀。
离居分照耀，怨绪共裴徊。自绕南飞羽，空忝北堂才。


   卷三 14 【送吴七游蜀】骆宾王 

日观分齐壤，星桥接蜀门。桃花嘶别路，竹叶泻离樽。
夏老兰犹茂，秋深柳尚繁。雾销山望迥，风高野听喧。
劳歌徒欲奏，赠别竟无言。唯有当秋月，空照野人园。


   卷三 15 【西行别东台详正学士】骆宾王 

意气坐相亲，关河别故人。客似秦川上，歌疑易水滨。
塞荒行辨玉，台远尚名轮。泄井怀边将，寻源重汉臣。
上苑梅花早，御沟杨柳新。只应持此曲，别作边城春。


   卷三 16 【和王记室从赵王春日游陀山寺】骆宾王 

鸟旟陪访道，鹫岭狎栖真。四禅明静业，三空广胜因。
祥河疏叠涧，慧日皎重轮。叶暗龙宫密，花明鹿苑春。
雕谈筌奥旨，妙辩漱玄津。雅曲终难和，徒自奏巴人。


   卷三 17 【夏日夜忆张二】骆宾王 

伏枕忧思深，拥膝独长吟。烹鲤无尺素，筌鱼劳寸心。
疏麻空有折，芳桂湛无斟。广庭含夕气，闲宇澹虚阴。
织虫垂夜砌，惊鸟栖暝林。欢娱百年促，羁病一生侵。
讵堪孤月夜，流水入鸣琴。



   卷三 18 【寒夜独坐游子多怀简知己】骆宾王 

故乡眇千里，离忧积万端。鹑服长悲碎，蜗庐未卜安。
富钩徒有想，贫铗为谁弹。柳秋风叶脆，荷晓露文团。
晚金丛岸菊，馀佩下幽兰。伐木伤心易，维桑归去难。
独有孤明月，时照客庭寒。



   卷三 19 【在军中赠先还知己】骆宾王 

蓬转俱行役，瓜时独未还。魂迷金阙路，望断玉门关。
献凯多惭霍，论封几谢班。风尘催白首，岁月损红颜。
落雁低秋塞，惊凫起暝湾。胡霜如剑锷，汉月似刀环。
别后边庭树，相思几度攀。 

   卷三 20 【秋日山行简梁大官】骆宾王 

乘马陟层阜，回首睇山川。攒峰衔宿雾，叠巘架寒烟。
百重含翠色，一道落飞泉。香吹分岩桂，鲜云抱石莲。
地偏心易远，致默体逾玄。得性虚游刃，忘言已弃筌。
弹冠劳巧拙，结绶倦牵缠。不如从四皓，丘中鸣一弦。


   卷三 21 【晚泊江镇】骆宾王 

四运移阴律，三翼泛阳侯。荷香销晚夏，菊气入新秋。
夜乌喧粉堞，宿雁下芦洲。海雾笼边徼，江风绕戍楼。
转蓬惊别渚，徙橘怆离忧。魂飞灞陵岸，泪尽洞庭流。
振影希鸿陆，逃名谢蚁丘。还嗟帝乡远，空望白云浮。



   卷三 22 【浮槎】骆宾王 

昔负千寻质，高临九仞峰。真心凌晚桂，劲节掩寒松。
忽值风飙折，坐为波浪冲。摧残空有恨，拥肿遂无庸。
渤海三千里，泥沙几万重。似舟飘不定，如梗泛何从。
仙客终难托，良工岂易逢。徒怀万乘器，谁为一先容。 

   卷三 23 【晚泊河曲】骆宾王 

三秋倦行役，千里泛归潮。通波竹箭水，轻舸木兰桡。
金堤连曲岸，贝阙影浮桥。水净千年近，星飞五老遥。
叠花开宿浪，浮叶下凉飙。浦荷疏晚菂，津柳渍寒条。
恓惶劳梗泛，凄断倦蓬飘。仙槎不可托，河上独长谣。



   卷三 24 【早发淮口望盱眙】骆宾王 

养蒙分四渎，习坎奠三荆。徙帝留馀地，封王表旧城。
岸昏涵蜃气，潮满应鸡声。洲迥连沙静，川虚积溜明。
一朝从捧檄，千里倦悬旌。背流桐柏远，逗浦木兰轻。
小山迷隐路，大块切劳生。唯有贞心在，独映寒潭清。


   卷三 25 【边城落日】骆宾王 

紫塞流沙北，黄图灞水东。一朝辞俎豆，万里逐沙蓬。
候月恒持满，寻源屡凿空。野昏边气合，烽迥戍烟通。
膂力风尘倦，疆场岁月穷。河流控积石，山路远崆峒。
壮志凌苍兕，精诚贯白虹。君恩如可报，龙剑有雌雄。



   卷三 26 【宿温城望军营】骆宾王 

虏地寒胶折，边城夜柝闻。兵符关帝阙，天策动将军。
塞静胡笳彻，沙明楚练分。风旗翻翼影，霜剑转龙文。
白羽摇如月，青山断若云。烟疏疑卷幔，尘灭似销氛。
投笔怀班业，临戎想顾勋。还应雪汉耻，持此报明君。 

   卷三 27 【过故宋】骆宾王 

旧国千年尽，荒城四望通。云浮非隐帝，日举类游童。
绮琴朝化洽，祥石夜论空。马去遥奔郑，蛇分近带丰。
池文敛束水，竹影漏寒丛。园兔承行月，川禽避断风。
故宋诚难定，从梁事未工。唯当过周客，独愧吴台空。



   卷三 28 【边夜有怀】骆宾王 

汉地行逾远，燕山去不穷。城荒犹筑怨，碣毁尚铭功。
古戍烟尘满，边庭人事空。夜关明陇月，秋塞急胡风。
倚伏良难定，荣枯岂易通。旅魂劳泛梗，离恨断征蓬。
苏武封犹薄，崔駰宦不工。惟馀北叟意，欲寄南飞鸿。


   卷三 29 【伤祝阿王明府】骆宾王 

洛川真气上，重泉惠政融。含章光后烈，继武嗣前雄。
与善良难验，生涯忽易穷。翔凫犹化履，狎雉尚驯童。
钱满荒阶绿，尘浮虚帐红。夏馀将宿草，秋近未惊蓬。
烟晦泉门闭，日尽夜台空。谁堪孤陇外，独听白杨风。



   卷三 30 【四月八日题七级】骆宾王 

化城分鸟堞，香阁俯龙川。复栋侵黄道，重檐架紫烟。
铭书非晋代，壁画是梁年。霸略今何在，王宫尚岿然。
二帝曾游圣，三卿是偶贤。因兹游胜侣，超彼托良缘。
我出有为界，君登非想天。悠悠青旷里，荡荡白云前。
今日经行处，曲音号盖烟。 

   卷三 31 【和孙长史秋日卧病】骆宾王 

霍第疏天府，潘园近帝台。调弦三妇至，置驿五侯来。
尚想欢娱洽，吁嗟岁月催。金坛分上将，玉帐引瑰材。
决胜鲸波静，腾谋鸟谷开。白云淮水外，紫陌灞陵隈。
节变惊衰柳，笳繁思落梅。调神和玉烛，掞藻握珠胎。
怅矣欣怀土，居然欲死灰。还因承雅曲，暂喜跃沈鳃。



   卷三 32 【饯郑安阳入蜀】骆宾王 

彭山折坂外，井络少城隈。地是三巴俗，人非百里材。
畏途君怅望，岐路我裴徊。心赏风烟隔，容华岁月催。
遥遥分凤野，去去转龙媒。遗锦非前邑，鸣琴即旧台。
剑门千仞起，石路五丁开。海客乘槎渡，仙童驭竹回。
魂将离鹤远，思逐断猿哀。唯有双凫舄，飞去复飞来。



   卷三 33 【咏怀】骆宾王 

少年识事浅，不知交道难。一言芬若桂，四海臭如兰。
宝剑思存楚，金锤许报韩。虚心徒有托，循迹谅无端。
太息关山险，吁嗟岁月阑。忘机殊会俗，守拙异怀安。
阮籍空长啸，刘琨独未欢。十步庭芳敛，三秋陇月团。
槐疏非尽意，松晚夜凌寒。悲调弦中急，穷愁醉里宽。
莫将流水引，空向俗人弹。



   卷三 34 【春日离长安客中言怀（一作春霁早行）】骆宾王 

年华开早律，霁色荡芳晨。城阙千门晓，山河四望春。
御沟通太液，戚里对平津。宝瑟调中妇，金罍引上宾。
剧谈推曼倩，惊坐揖陈遵。意气一言合，风期万里亲。
自惟安直道，守拙忌因人。谈器非先木，图荣异后薪。
揶揄惭路鬼，憔悴切波臣。玄草终疲汉，乌裘几滞秦。
生涯无岁月，岐路有风尘。还嗟太行道，处处白头新。



   卷三 35 【夕次旧吴】骆宾王 

维舟背楚服，振策下吴畿。盛德弘三让，雄图枕九围。
黄池通霸迹，赤壁畅戎威。文物俄迁谢，英灵有盛衰。
行叹鸱夷没，遽惜湛卢飞。地古烟尘暗，年深馆宇稀。
山川四望是，人事一朝非。悬剑空留信，亡珠尚识机。
郑风遥可托，关月眇难依。西北云逾滞，东南气转微。
徒怀伯通隐，多谢买臣归。唯有荒台露，薄暮湿征衣。


   卷三 36 【早秋出塞寄东台详正学士】骆宾王 

促驾逾三水，长驱望五原。天阶分斗极，地理接楼烦。
溪月明关陇，戎云聚塞垣。山川殊物候，风壤异凉暄。
戍古秋尘合，沙寒宿雾繁。昔余迷学步，投迹忝词源。
兰渚浮延阁，蓬山款禁园。彯缨陪绂冕，载笔偶玙璠。
汲冢宁详蠹，秦牢讵辨冤。一朝从篚服，千里骛轻轩。
乡梦随魂断，边声入听喧。南图终铩翮，北上遽催辕。
吊影惭连茹，浮生倦触藩。数奇何以托，桃李自无言。


   卷三 37 【幽絷书情通简知己】骆宾王 

昔岁逢杨意，观光贵楚材。穴疑丹凤起，场似白驹来。
一命沦骄饵，三缄慎祸胎。不言劳倚伏，忽此遘邅回。
骢马刑章峻，苍鹰狱吏猜。绝缣非易辨，疑璧果难裁。
揆画惭周道，端忧滞夏台。生涯一灭裂，岐路几裴徊。
青陆春芳动，黄沙旅思催。圆扉长寂寂，疏网尚恢恢。
入阱先摇尾，迷津正曝腮。覆盆徒望日，蛰户未经雷。
霜歇兰犹败，风多木屡摧。地幽蚕室闭，门静雀罗开。
自悯秦冤痛，谁怜楚奏哀。汉阳穷鸟客，梁甫卧龙才。
有气还冲斗，无时会凿坏。莫言韩长孺，长作不然灰。 

   卷三 38 【久戍边城有怀京邑】骆宾王 

扰扰风尘地，遑遑名利途。盈虚一易舛，心迹两难俱。
弱龄小山志，宁期大丈夫。九微光贲玉，千仞忽弹珠。
棘寺游三礼，蓬山簉八儒。怀铅惭后进，投笔愿前驱。
北走非通赵，西之似化胡。锦车朝促候，刁斗夜传呼。
战士青丝络，将军黄石符。连星入宝剑，半月上雕弧。
拜井开疏勒，鸣桴动密须。戎机习短蔗，祆祲静长榆。
季月炎初尽，边亭草早枯。层阴笼古木，穷色变寒芜。
海鹤声嘹唳，城乌尾毕逋。葭繁秋色引，桂满夕轮虚。
行役风霜久，乡园梦想孤。灞池遥夏国，秦海望阳纡。
沙塞三千里，京城十二衢。杨沟连凤阙，槐路拟鸿都。
璧殿规宸象，金堤法斗枢。云浮西北盖，月照东南隅。
宝帐垂连理，银床转辘轳。广筵留上客，丰馔引中厨。
漏缓金徒箭，娇繁玉女壶。秋涛飞喻马，秋水泛仙舻。
意气风云合，言忘道术趋。共矜名已泰，讵肯沫相濡。
有志惭雕朽，无庸类散樗。关山暂超忽，形影叹艰虞。
结网空知羡，图荣岂自诬。忘情同塞马，比德类宛驹。
陇坂肝肠绝，阳关亭候迂。迷魂惊落雁，离恨断飞凫。
春去荣华尽，年来岁月芜。边愁伤郢调，乡思绕吴歈。
河气通中国，山途限外区。相思若可寄，冰泮有衔芦。 

   卷三 39 【在军登城楼】骆宾王 

城上风威冷，江中水气寒。戎衣何日定，歌舞入长安。


   卷三 40 【于易水送人】骆宾王 

此地别燕丹，壮士发冲冠。昔时人已没，今日水犹寒。 

   卷三 41 【咏镜】骆宾王 

写月无芳桂，照日有花菱。不持光谢水，翻将影学冰。


   卷三 42 【挑灯杖】骆宾王 

禀质非贪热，焦心岂惮熬。终知不自润，何处用脂膏。 

   卷三 43 【咏尘】骆宾王 

凌波起罗袜，含风染素衣。别有知音调，闻歌应自飞。


   卷三 44 【玩初月（一作沈佺期诗）】骆宾王 

忌满光先缺，乘昏影暂流。既能明似镜，何用曲如钩。 

   卷三 45 【送别】骆宾王 

寒更承夜永，凉夕向秋澄。离心何以赠，自有玉壶冰。


   卷三 46 【忆蜀地佳人】骆宾王 

东西吴蜀关山远，鱼来雁去两难闻。
莫怪常有千行泪，只为阳台一片云。



   卷三 47 【咏鹅（七岁时作）】骆宾王 

鹅鹅鹅，曲项向天歌。白毛浮绿水，红掌拨清波。


