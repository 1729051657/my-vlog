---
title: 卢照邻诗集
date: 2022-02-28
tags:
 - 卢照邻诗集
categories:
 - 电子书
---



【中和乐九章·歌登封第一】卢照邻 

炎图丧宝，黄历开璿。祖武类帝，宗文配天。
玉銮垂日，翠华陵烟。东云干吕，南风入弦。
山称万岁，河庆千年。金绳永结，璧丽长悬。


【中和乐九章·歌明堂第二】卢照邻 

穆穆圣皇，雍雍明堂。左平右墄，上圆下方。
调均风雨，制度阴阳。四窗八达，五室九房。
南通夏火，西瞰秋霜。天子临御，万玉锵锵。



【中和乐九章·歌东军第三】卢照邻 

遐哉庙略，赫矣台臣。横戈碣石，倚剑浮津。
风丘佛箨，日域清尘。岛夷复祀，龙伯来宾。
休兵宇县，献馘天闉。旆海凯入，耀辉震震。



 【中和乐九章·歌南郊第四】卢照邻 

虔郊上帝，肃事圆丘。龙驾四牡，鸾旗九斿。
钟歌晚引，紫炀高浮。日丽苍璧，云飞鸣球。
皇之庆矣，万寿千秋。



 【中和乐九章·歌中宫第五】卢照邻 

祥游沙麓，庆洽瑶衣。黄云昼聚，白气宵飞。
居中履正，禀和体微。仪刑赤县，演教椒闱。
陶钧万国，丹青四妃。河洲在咏，风化攸归。



 【中和乐九章·歌储宫第六】卢照邻 

波澄少海，景丽前星。高禖诞圣，甲观升灵。
承规翠所，问寝瑶庭。宗儒侧席，问道横经。
山宾皎皎，国胄青青。黄裳元吉，邦家以宁。



【中和乐九章·歌诸王第七】卢照邻 

星陈帝子，岳列天孙。义光带砺，象著乾坤。
我有明德，利建攸存。苴以茅社，锡以牺尊。
藩屏王室，翼亮尧门。八才两献，夫何足论。



【中和乐九章·歌公卿第八】卢照邻 

蹇蹇三事，师师百僚。群龙在职，振鹭盈朝。
丰金辉首，珮玉鸣腰。青蒲翼翼，丹地翘翘。
歌云佐汉，捧日匡尧。天工人代，邈邈昭昭。



【中和乐九章·总歌第九】卢照邻 

明明天子兮圣德扬，穆穆皇后兮阴化康。
登若木兮坐明堂，池濛汜兮家扶桑。
武化偃兮文化昌，礼乐昭兮股肱良。
君臣已定兮君永无疆，颜子更生兮徒皇皇。
若有人兮天一方，忠为衣兮信为裳。
餐白玉兮饮琼芳，心思荃兮路阻长。


【关山月】卢照邻 

塞坦通碣石，虏障抵祁连。相思在万里，明月正孤悬。
影移金岫北，光断玉门前。寄言闺中妇，时看鸿雁天。



【上之回】卢照邻 

回中道路险，萧关烽候多。五营屯北地，万乘出西河。
单于拜玉玺，天子按雕戈。振旅汾川曲，秋风横大歌。 

【紫骝马】卢照邻 

骝马照金鞍，转战入皋兰。塞门风稍急，长城水正寒。
雪暗鸣珂重，山长喷玉难。不辞横绝漠，流血几时干。



【战城南】卢照邻 

将军出紫塞，冒顿在乌贪。笳喧雁门北，阵翼龙城南。
雕弓夜宛转，铁骑晓参驔。应须驻白日，为待战方酣。


【梅花落】卢照邻 

梅岭花初发，天山雪未开。雪处疑花满，花边似雪回。
因风入舞袖，杂粉向妆台。匈奴几万里，春至不知来。



【结客少年场行】卢照邻 

长安重游侠，洛阳富财雄。玉剑浮云骑，金鞭明月弓。
斗鸡过渭北，走马向关东。孙宾遥见待，郭解暗相通。
不受千金爵，谁论万里功。将军下天上，虏骑入云中。
烽火夜似月，兵气晓成虹。横行徇知己，负羽远从戎。
龙旌昏朔雾，鸟阵卷胡风。追奔瀚海咽，战罢阴山空。
归来谢天子，何如马上翁。



【咏史四首】卢照邻 

季生昔未达，身辱功不成。髡钳为台隶，灌园变姓名。
幸逢滕将军，兼遇曹丘生。汉祖广招纳，一朝拜公卿。
百金孰云重，一诺良匪轻。廷议斩樊哙，群公寂无声。
处身孤且直，遭时坦而平。丈夫当如此，唯唯何足荣。

大汉昔云季，小人道遂振。玉帛委奄尹，斧锧婴缙绅。
邈哉郭先生，卷舒得其真。雍容谢朝廷，谈笑奖人伦。
在晦不绝俗，处乱不为亲。诸侯不得友，天子不得臣。
冲情甄负甑，重价折角巾。悠悠天下士，相送洛桥津。
谁知仙舟上，寂寂无四邻。
公业负奇志，交结尽才雄。良田四百顷，所食常不充。
一为侍御史，慷慨说何公。何公何为败，吾谋适不同。
仲颖恣残忍，废兴良在躬。死人如乱麻，天子如转蓬。
干戈及黄屋，荆棘生紫宫。郑生运其谋，将以清国戎。
时来命不遂，脱身归山东。凛凛千载下，穆然怀清风。

昔有平陵男，姓朱名阿游。直发上冲冠，壮气横三秋。
愿得斩马剑，先断佞臣头。天子玉槛折，将军丹血流。
捐生不肯拜，视死其若休。归来教乡里，童蒙远相求。
弟子数百人，散在十二州。三公不敢吏，五鹿何能酬。
名与日月悬，义与天壤俦。何必疲执戟，区区在封侯。
伟哉旷达士，知命固不忧。 

【赠李荣道士】卢照邻 

锦节衔天使，琼仙驾羽君。投金翠山曲，奠璧清江濆。
圆洞开丹鼎，方坛聚绛云。宝贶幽难识，空歌迥易分。
风摇十洲影，日乱九江文。敷诚归上帝，应诏在明君。
独有南冠客，耿耿泣离群。遥看八会所，真气晓氤氲。


【早度分水岭】卢照邻 

丁年游蜀道，班鬓向长安。徒费周王粟，空弹汉吏冠。
马蹄穿欲尽，貂裘敝转寒。层冰横九折，积石凌七盘。
重溪既下漱，峻峰亦上干。陇头闻戍鼓，岭外咽飞湍。
瑟瑟松风急，苍苍山月团。传语后来者，斯路诚独难。



【三月曲水宴得尊字】卢照邻 

风烟彭泽里，山水仲长园。由来弃铜墨，本自重琴尊。
高情邈不嗣，雅道今复存。有美光时彦，养德坐山樊。
门开芳杜径，室距桃花源。公子黄金勒，仙人紫气轩。
长怀去城市，高咏狎兰荪。连沙飞白鹭，孤屿啸玄猿。
日影岩前落，云花江上翻。兴阑车马散，林塘夕鸟喧。



【奉使益州至长安发钟阳驿】卢照邻 

跻险方未夷，乘春聊骋望。落花赴丹谷，奔流下青嶂。
葳蕤晓树滋，滉漾春江涨。平川看钓侣，狭径闻樵唱。
蝶戏绿苔前，莺歌白云上。耳目多异赏，风烟有奇状。
峻阻将长城，高标吞巨舫。联翩事羁靮，辛苦劳疲恙。
夕济几潺湲，晨登每惆怅。谁念复刍狗，山河独偏丧。



【和王奭秋夜有所思】卢照邻 

寂寂南轩夜，悠然怀所知。长河落雁苑，明月下鲸池。
凤台有清曲，此曲何人吹。丹唇间玉齿，妙响入云涯。
穷巷秋风叶，空庭寒露枝。劳歌欲有和，星鬓已将垂。



【望宅中树有所思】卢照邻 

我家有庭树，秋叶正离离。上舞双栖鸟，中秀合欢枝。
劳思复劳望，相见不相知。何当共攀折，歌笑此堂垂。


【宿晋安亭】卢照邻 

闻有弦歌地，穿凿本多奇。游人试一览，临玩果忘疲。
窗横暮卷叶，檐卧古生枝。旧石开红藓，新河覆绿池。
孤猿稍断绝，宿鸟复参差。泛滟月华晓，裴回星鬓垂。
今日删书客，凄惶君讵知。



【于时春也，慨然有江湖之思，寄赠柳九陇】卢照邻 

提琴一万里，负书三十年。晨攀偃蹇树，暮宿清泠泉。
翔禽鸣我侧，旅兽过我前。无人且无事，独酌还独眠。
遥闻彭泽宰，高弄武城弦。形骸寄文墨，意气托神仙。
我有壶中要，题为物外篇。将以贻好道，道远莫致旃。
相思劳日夜，相望阻风烟。坐惜春华晚，徒令客思悬。
水去东南地，气凝西北天。关山悲蜀道，花鸟忆秦川。
天子何时问，公卿本亦怜。自哀还自乐，归薮复归田。
海屋银为栋，云车电作鞭。倘遇鸾将鹤，谁论貂与蝉。
莱洲频度浅，桃实几成圆。寄言飞凫舄，岁晏同联翩。



【至望喜瞩目言怀贻剑外知己】卢照邻 

圣图夷九折，神化掩三分。缄愁赴蜀道，题拙奉虞薰。
隐辚度深谷，遥袅上高云。碧流递萦注，青山互纠纷。
涧松咽风绪，岩花濯露文。思北常依驭，图南每丧群。
无由召宣室，何以答吾君。 

【赤谷安禅师塔】卢照邻 

独坐岩之曲，悠然无俗纷。酌酒呈丹桂，思诗赠白云。
烟霞朝晚聚，猿鸟岁时闻。水华竞秋色，山翠含夕曛。
高谈十二部，细核五千文。如如数冥昧，生生理氛氲。
古人有糟粕，轮扁情未分。且当事芝朮，从吾所好云。



 【赠益府裴录事】卢照邻 

忽忽岁云暮，相望限风烟。长歌欲对酒，危坐遂停弦。
停弦变霜露，对酒怀朋故。朝看桂蟾晚，夜闻鸿雁度。
鸿度何时还，桂晚不同攀。浮云映丹壑，明月满青山。
青山云路深，丹壑月华临。耿耿离忧积，空令星鬓侵。 

【赠益府群官】卢照邻 

一鸟自北燕，飞来向西蜀。单栖剑门上，独舞岷山足。
昂藏多古貌，哀怨有新曲。群凤从之游，问之何所欲。
答言寒乡子，飘飖万馀里。不息恶木枝，不饮盗泉水。
常思稻粱遇，愿栖梧桐树。智者不我邀，愚夫余不顾。
所以成独立，耿耿岁云暮。日夕苦风霜，思归赴洛阳。
羽翮毛衣短，关山道路长。明月流客思，白云迷故乡。
谁能借风便，一举凌苍苍。



【送梓州高参军还京】卢照邻 

京洛风尘远，褒斜烟露深。北游君似智，南飞我异禽。
别路琴声断，秋山猿鸟吟。一乖青岩酌，空伫白云心。



【大剑送别刘右史】卢照邻 

金碧禺山远，关梁蜀道难。相逢属晚岁，相送动征鞍。
地咽绵川冷，云凝剑阁寒。倘遇忠孝所，为道忆长安。


【同临津纪明府孤雁】卢照邻 

三秋违北地，万里向南翔。河洲花稍白，关塞叶初黄。
避缴风霜劲，怀书道路长。水流疑箭动，月照似弓伤。
横天无有阵，度海不成行。会刷能鸣羽，还赴上林乡。


【失群雁】卢照邻 

三秋北地雪皑皑，万里南翔渡海来。欲随石燕沉湘水，
试逐铜乌绕帝台。帝台银阙距金塘，中间鹓鹭已成行。
先过上苑传书信，暂下中州戏稻粱。虞人负缴来相及，
齐客虚弓忽见伤。毛翎频顿飞无力，羽翮摧颓君不识。
唯有庄周解爱鸣，复道郊哥重奇色。惆怅惊思悲未已，
裴回自怜中罔极。传闻有鸟集朝阳，讵胜仙凫迩帝乡。
云间海上应鸣舞，远得鹍弦犹独抚。金龟全写中牟印，
玉鹄当变莱芜釜。愿君弄影凤凰池，时忆笼中摧折羽。


 【行路难】卢照邻 

君不见长安城北渭桥边，枯木横槎卧古田。
昔日含红复含紫，常时留雾亦留烟。春景春风花似雪，
香车玉舆恒阗咽。若个游人不竞攀，若个娼家不来折。
娼家宝袜蛟龙帔，公子银鞍千万骑。黄莺一一向花娇，
青鸟双双将子戏。千尺长条百尺枝，月桂星榆相蔽亏。
珊瑚叶上鸳鸯鸟，凤凰巢里雏鹓儿。巢倾枝折凤归去。
条枯叶落任风吹。一朝零落无人问，万古摧残君讵知。
人生贵贱无终始，倏忽须臾难久恃。谁家能驻西山日，
谁家能堰东流水。汉家陵树满秦川，行来行去尽哀怜。
自昔公卿二千石，咸拟荣华一万年。不见朱唇将白貌，
唯闻素棘与黄泉。金貂有时换美酒，玉麈但摇莫计钱。
寄言坐客神仙署，一生一死交情处。苍龙阙下君不来，
白鹤山前我应去。云间海上邈难期，赤心会合在何时。
但愿尧年一百万，长作巢由也不辞。


【长安古意】卢照邻 

长安大道连狭斜，青牛白马七香车。玉辇纵横过主第，
金鞭络绎向侯家。龙衔宝盖承朝日，凤吐流苏带晚霞。
百丈游丝争绕树，一群娇鸟共啼花。啼花戏蝶千门侧，
碧树银台万种色。复道交窗作合欢，双阙连甍垂凤翼。
梁家画阁天中起，汉帝金茎云外直。楼前相望不相知，
陌上相逢讵相识。借问吹箫向紫烟，曾经学舞度芳年。
得成比目何辞死，愿作鸳鸯不羡仙。比目鸳鸯真可羡，
双去双来君不见。生憎帐额绣孤鸾，好取门帘帖双燕。
双燕双飞绕画梁，罗纬翠被郁金香。片片行云著蝉鬓，
纤纤初月上鸦黄。鸦黄粉白车中出，含娇含态情非一。
妖童宝马铁连钱，娼妇盘龙金屈膝。御史府中乌夜啼，
廷尉门前雀欲栖。隐隐朱城临玉道，遥遥翠幰没金堤。
挟弹飞鹰杜陵北，探丸借客渭桥西。俱邀侠客芙蓉剑，
共宿娼家桃李蹊。娼家日暮紫罗裙，清歌一啭口氛氲。
北堂夜夜人如月，南陌朝朝骑似云。南陌北堂连北里，
五剧三条控三市。弱柳青槐拂地垂，佳气红尘暗天起。
汉代金吾千骑来，翡翠屠苏鹦鹉杯。罗襦宝带为君解，
燕歌赵舞为君开。别有豪华称将相，转日回天不相让。
意气由来排灌夫，专权判不容萧相。专权意气本豪雄，
青虬紫燕坐春风。自言歌舞长千载，自谓骄奢凌五公。
节物风光不相待，桑田碧海须臾改。昔时金阶白玉堂，
即今唯见青松在。寂寂寥寥扬子居，年年岁岁一床书。
独有南山桂花发，飞来飞去袭人裾。


【明月引】卢照邻 

洞庭波起兮鸿雁翔，风瑟瑟兮野苍苍。
浮云卷霭，明月流光。荆南兮赵北，碣石兮潇湘。
澄清规于万里，照离思于千行。横桂枝于西第，
绕菱花于北堂。高楼思妇，飞盖君王。
文姬绝域，侍子他乡。见胡鞍之似练，知汉剑之如霜。
试登高而骋目，莫不变而回肠。



【狱中学骚体】卢照邻 

夫何秋夜之无情兮，皎皛悠悠而太长。
圜户杳其幽邃兮，愁人披此严霜。
见河汉之西落，闻鸿雁之南翔。
山有桂兮桂有芳，心思君兮君不将。
忧与忧兮相积，欢与欢兮两忘。
风袅袅兮木纷纷，凋绿叶兮吹白云。
寸步千里兮不相闻，思公子兮日将曛。
林已暮兮鸟群飞，重门掩兮人径稀。
万族皆有所托兮，蹇独淹留而不归。


【怀仙引】卢照邻 

若有人兮山之曲，驾青虬兮乘白鹿，往从之游愿心足。
披涧户，访岩轩，石濑潺湲横石径，松萝幂zx掩松门。
下空濛而无鸟，上巉岩而有猿。怀飞阁，度飞梁。
休余马于幽谷，挂余冠于夕阳。曲复曲兮烟庄邃，
行复行兮天路长。修途杳其未半，飞雨忽以茫茫。
山坱轧，磴连褰。攀旧壁而无据，溯泥溪而不前。
向无情之白日，窃有恨于皇天。回行遵故道，
通川遍流潦。回首望群峰，白云正溶溶。
珠为阙兮玉为楼，青云盖兮紫霜裘。
天长地久时相忆，千龄万代一来游。


【七日登乐游故墓】卢照邻 

四序周缇籥，三正纪璿耀。绿野变初黄，旸山开晓眺。
中天擢露掌，匝地分星徼。汉寝眷遗灵，秦江想馀吊。
蚁泛青田酌，莺歌紫芝调。柳色摇岁华，冰文荡春照。
远迹谢群动，高情符众妙。兰游澹未归，倾光下岩窈。



【释疾文三歌】卢照邻 

岁将暮兮欢不再，时已晚兮忧来多。东郊绝此麒麟笔，
西山秘此凤凰柯。死去死去今如此，生兮生兮奈汝何。
岁去忧来兮东流水，地久天长兮人共死。
明镜羞窥兮向十年，骏马停驱兮几千里。
麟兮凤兮，自古吞恨无已。
茨山有薇兮颍水有漪，夷为柏兮秋有实。
叔为柳兮春向飞。倏尔而笑，泛沧浪兮不归。


【酬杨比部员外暮宿琴堂朝跻书阁率尔见赠之作（作王维）】卢照邻 

闲拂檐尘看，鸣琴候月弹。桃源迷汉姓，松径有秦官。
空谷归人少，青山背日寒。羡君栖隐处，遥望在云端。



【刘生】卢照邻 

刘生气不平，抱剑欲专征。报恩为豪侠，死难在横行。
翠羽装刀鞘，黄金饰马铃。但令一顾重，不吝百身轻。


【陇头水】卢照邻 

陇阪高无极，征人一望乡。关河别去水，沙塞断归肠。
马系千年树，旌悬九月霜。从来共呜咽，皆是为勤王。



【巫山高】卢照邻 

巫山望不极，望望下朝氛。莫辨啼猿树，徒看神女云。
惊涛乱水脉，骤雨暗峰文。沾裳即此地，况复远思君。 

【芳树】卢照邻 

芳树本多奇，年华复在斯。结翠成新幄，开红满故枝。
风归花历乱，日度影参差。容色朝朝落，思君君不知。



 【雨雪曲】卢照邻 

虏骑三秋入，关云万里平。雪似胡沙暗，冰如汉月明。
高阙银为阙，长城玉作城。节旄零落尽，天子不知名。


【昭君怨】卢照邻 

合殿恩中绝，交河使渐稀。肝肠辞玉辇，形影向金微。
汉地草应绿，胡庭沙正飞。愿逐三秋雁，年年一度归。



【折杨柳】卢照邻 

倡楼启曙扉，杨柳正依依。莺啼知岁隔，条变识春归。
露叶凝愁黛，风花乱舞衣。攀折聊将寄，军中音信稀。 

  【十五夜观灯】卢照邻 

锦里开芳宴，兰缸艳早年。缛彩遥分地，繁光远缀天。
接汉疑星落，依楼似月悬。别有千金笑，来映九枝前。



【入秦川界】卢照邻 

陇阪长无极，苍山望不穷。石径萦疑断，回流映似空。
花开绿野雾，莺啭紫岩风。春芳勿遽尽，留赏故人同。


【文翁讲堂】卢照邻 

锦里淹中馆，岷山稷下亭。空梁无燕雀，古壁有丹青。
槐落犹疑市，苔深不辨铭。良哉二千石，江汉表遗灵。



【相如琴台】卢照邻 

闻有雍容地，千年无四邻。园院风烟古，池台松槚春。
云疑作赋客，月似听琴人。寂寂啼莺处，空伤游子神。 

【石镜寺】卢照邻 

古墓芙蓉塔，神铭松柏烟。鸾沉仙镜底，花没梵轮前。
铢衣千古佛，宝月两重圆。隐隐香台夜，钟声彻九天。



【辛法司宅观妓】卢照邻 

南国佳人至，北堂罗荐开。长裙随凤管，促柱送鸾杯。
云光身后落，雪态掌中回。到愁金谷晚，不怪玉山颓。


【春晚山庄率题二首】卢照邻 

顾步三春晚，田园四望通。游丝横惹树，戏蝶乱依丛。
竹懒偏宜水，花狂不待风。唯馀诗酒意，当了一生中。

田家无四邻，独坐一园春。莺啼非选树，鱼戏不惊纶。
山水弹琴尽，风花酌酒频。年华已可乐，高兴复留人。



【江中望月】卢照邻 

江水向涔阳，澄澄写月光。镜圆珠溜彻，弦满箭波长。
沉钩摇兔影，浮桂动丹芳。延照相思夕，千里共沾裳。


【元日述怀（一作明月引）】卢照邻 

筮仕无中秩，归耕有外臣。人歌小岁酒，花舞大唐春。
草色迷三径，风光动四邻。愿得长如此，年年物候新。



【益州城西张超亭观妓】卢照邻 

落日明歌席，行云逐舞人。江前飞暮雨，梁上下轻尘。
冶服看疑画，妆楼望似春。高车勿遽返，长袖欲相亲。 

【还京赠别】卢照邻 

风月清江夜，山水白云朝。万里同为客，三秋契不凋。
戏凫分断岸，归骑别高标。一去仙桥道，还望锦城遥。



【至陈仓晓晴望京邑】卢照邻 

拂曙驱飞传，初晴带晓凉。雾敛长安树，云归仙帝乡。
涧流漂素沫，岩景霭朱光。今朝好风色，延瞰极天庄。


【晚渡滹沱敬赠魏大】卢照邻 

津谷朝行远，冰川夕望曛。霞明深浅浪，风卷去来云。
澄波泛月影，激浪聚沙文。谁忍仙舟上，携手独思君。



【和吴侍御被使燕然】卢照邻 

春归龙塞北，骑指雁门垂。胡笳折杨柳，汉使采燕支。
戍城聊一望，花雪几参差。关山有新曲，应向笛中吹。 

【七夕泛舟二首】卢照邻 

汀葭肃徂暑，江树起初凉。水疑通织室，舟似泛仙潢。
连桡渡急响，鸣棹下浮光。日晚菱歌唱，风烟满夕阳。

凤杼秋期至，凫舟野望开。微吟翠塘侧，延想白云隈。
石似支机罢，槎疑犯宿来。天潢殊漫漫，日暮独悠哉。



【西使兼送孟学士南游】卢照邻 

地道巴陵北，天山弱水东。相看万馀里，共倚一征蓬。
零雨悲王粲，清尊别孔融。裴回闻夜鹤，怅望待秋鸿。
骨肉胡秦外，风尘关塞中。唯馀剑锋在，耿耿气成虹。



【送郑司仓入蜀】卢照邻 

离人丹水北，游客锦城东。别意还无已，离忧自不穷。
陇云朝结阵，江月夜临空。关塞疲征马，霜氛落早鸿。
潘年三十外，蜀道五千中。送君秋水曲，酌酒对清风。



 【绵州官池赠别同赋湾字】卢照邻 

輶轩遵上国，仙佩下灵关。尊酒方无地，联绻喜暂攀。
离言欲赠策，高辨正连环。野径浮云断，荒池春草斑。
残花落古树，度鸟入澄湾。欲叙他乡别，幽谷有绵蛮。



 【还赴蜀中贻示京邑游好】卢照邻 

籞宿花初满，章台柳向飞。如何正此日，还望昔多违。
怅别风期阻，将乖云会稀。敛衽辞丹阙，悬旗陟翠微。
野禽喧戍鼓，春草变征衣。回顾长安道，关山起夕霏。



【初夏日幽庄】卢照邻 

闻有高踪客，耿介坐幽庄。林壑人事少，风烟鸟路长。
瀑水含秋气，垂藤引夏凉。苗深全覆陇，荷上半侵塘。
钓渚青凫没，村田白鹭翔。知君振奇藻，还嗣海隅芳。



【山庄休沐（一作和夏日山庄）】卢照邻 

兰署乘闲日，蓬扉狎遁栖。龙柯疏玉井，凤叶下金堤。
川光摇水箭，山气上云梯。亭幽闻唳鹤，窗晓听鸣鸡。
玉轸临风奏，琼浆映月携。田家自有乐，谁肯谢青溪。



【山林休日田家】卢照邻 

归休乘暇日，饁稼返秋场。径草疏王彗，岩枝落帝桑。
耕田虞讼寝，凿井汉机忘。戎葵朝委露，齐枣夜含霜。
南涧泉初冽，东篱菊正芳。还思北窗下，高卧偃羲皇。



【宴梓州南亭得池字】卢照邻 

二条开胜迹，大隐叶冲规。亭阁分危岫，楼台绕曲池。
长薄秋烟起，飞梁古蔓垂。水鸟翻荷叶，山虫咬桂枝。
游人惜将晚，公子爱忘疲。愿得回三舍，琴尊长若斯。



 【山行寄刘李二参军】卢照邻 

万里烟尘客，三春桃李时。事去纷无限，愁来不自持。
狂歌欲叹凤，失路反占龟。草碍人行缓，花繁鸟度迟。
彼美参卿事，留连求友诗。安知倦游子，两鬓渐如丝。



【首春贻京邑文士】卢照邻 

寂寂罢将迎，门无车马声。横琴答山水，披卷阅公卿。
忽闻岁云晏，倚仗出檐楹。寒辞杨柳陌，春满凤凰城。
梅花扶院吐，兰叶绕阶生。览镜改容色，藏书留姓名。
时来不假问，生死任交情。 

 【赠许左丞从驾万年宫】卢照邻 

闻道上之回，诏跸下蓬莱。中枢移北斗，左辖去南台。
黄山闻凤笛，清跸侍龙媒。曳日朱旗卷，参云金障开。
朝参五城柳，夕宴柏梁杯。汉畤光如月，秦祠听似雷。
寂寂芸香阁，离思独悠哉。



 【晚渡渭桥寄示京邑游好】卢照邻 

我行背城阙，驱马独悠悠。寥落百年事，裴回万里忧。
途遥日向夕，时晚鬓将秋。滔滔俯东逝，耿耿泣西浮。
长虹掩钓浦，落雁下星洲。草变黄山曲，花飞清渭流。
迸水惊愁鹭，腾沙起狎鸥。一赴清泥道，空思玄灞游。 

【羁卧山中】卢照邻 

卧壑迷时代，行歌任死生。红颜意气尽，白璧故交轻。
涧户无人迹，山窗听鸟声。春色缘岩上，寒光入溜平。
雪尽松帷暗，云开石路明。夜伴饥鼯宿，朝随驯雉行。
度溪犹忆处，寻洞不知名。紫书常日阅，丹药几年成。
扣钟鸣天鼓，烧香厌地精。倘遇浮丘鹤，飘飖凌太清。


【酬张少府柬之】卢照邻 

昔余与夫子，相遇汉川阴。珠浦龙犹卧，檀溪马正沉。
价重瑶山曲，词惊丹凤林。十年睽赏慰，万里隔招寻。
毫翰风期阻，荆衡云路深。鹏飞俱望昔，蠖屈共悲今。
谁谓青衣道，还叹白头吟。地接神仙涧，江连云雨岑。
飞泉如散玉，落日似悬金。重以瑶华赠，空怀舞咏心。 

 【过东山谷口】卢照邻 

不知名利险，辛苦滞皇州。始觉飞尘倦，归来事绿畴。
桃源迷处所，桂树可淹留。迹异人间俗，禽同海上鸥。
古苔依井被，新乳傍崖流。野老堪成鹤，山神或化鸠。
泉鸣碧涧底，花落紫岩幽。日暮餐龟壳，开寒御鹿裘。
不辨秦将汉，宁知春与秋。多谢青溪客，去去赤松游。


【送幽州陈参军赴任寄呈乡曲父老】卢照邻 

蓟北三千里，关西二十年。冯唐犹在汉，乐毅不归燕。
人同黄鹤远，乡共白云连。郭隗池台处，昭王尊酒前。
故人当已老，旧壑几成田。红颜如昨日，衰鬓似秋天。
西蜀桥应毁，东周石尚全。灞池水犹绿，榆关月早圆。
塞云初上雁，庭树欲销蝉。送君之旧国，挥泪独潸然。 

【哭金部韦郎中】卢照邻 

金曹初受拜，玉地始含香。翻同五日尹，遽见一星亡。
贺客犹扶路，哀人遂上堂。歌筵长寂寂，哭位自苍苍。
岁时宾径断，朝暮雀罗张。书留魏主阙，魂掩汉家床。
徒令永平帝，千载罢撞郎。 

 【哭明堂裴主簿】卢照邻 

缔欢三十载，通家数百年。潘杨称代穆，秦晋忝姻连。
风云洛阳道，花月茂陵田。相悲共相乐，交骑复交筵。
始谓调金鼎，如何掩玉泉。黄公酒炉处，青眼竹林前。
故琴无复雪，新树但生烟。遽痛兰襟断，徒令宝剑悬。
客散同秋叶，人亡似夜川。送君一长恸，松台路几千。



【同崔录事哭郑员外】卢照邻 

文学秋天远，郎官星位尊。伊人表时彦，飞誉满司存。
楚席光文雅，瑶山侍讨论。凤词凌汉阁，龟辩罩周园。
已陪东岳驾，将逝北溟鲲。如何万化尽，空叹九飞魂。
白马西京驿，青松北海门。夜台无晓箭，朝奠有虚尊。
一代儒风没，千年陇雾昏。梁山送夫子，湘水吊王孙。
仆本多悲泪，沾裳不待猿。闻君绝弦曲，吞恨更无言。


【登玉清】卢照邻 

绝顶横临日，孤峰半倚天。裴回拜真老，万里见风烟。 

 【曲池荷】卢照邻 

浮香绕曲岸，圆影覆华池。常恐秋风早，飘零君不知。


【浴浪鸟】卢照邻 

独舞依磐石，群飞动轻浪。奋迅碧沙前，长怀白云上。 

 【临阶竹】卢照邻 

封霜连锦砌，防露拂瑶阶。聊将仪凤质，暂与俗人谐。


 【含风蝉】卢照邻 

高情临爽月，急响送秋风。独有危冠意，还将衰鬓同。 

 【葮川独泛】卢照邻 

倚棹春江上，横舟石岸前。山暝行人断，迢迢独泛仙。


【送二兄入蜀】卢照邻 

关山客子路，花柳帝王城。此中一分手，相顾怜无声。 

【宿玄武二首】卢照邻 

方池开晓色，圆月下秋阴。已乘千里兴，还抚一弦琴。
庭摇北风柳，院绕南溟禽。累宿恩方重，穷秋叹不深。



 【九陇津集】卢照邻 

落落树阴紫，澄澄水华碧。复有翻飞禽，裴回疑曳舄。



 【游昌化山精舍】卢照邻 

宝地乘峰出，香台接汉高。稍觉真途近，方知人事劳。



 【登封大酺歌四首】卢照邻 

明君封禅日重光，天子垂衣历数长。
九州四海常无事，万岁千秋乐未央。

日观仙云随凤辇，天门瑞雪照龙衣。
繁弦绮席方终夜，妙舞清歌欢未归。

翠凤逶迤登介丘，仙鹤裴回天上游。
借问乾封何所乐，人皆寿命得千秋。

千年圣主应昌期，万国淳风王化基。
请比上古无为代，何如今日太平时。



【九月九日登玄武山】卢照邻 

九月九日眺山川，归心归望积风烟。
他乡共酌金花酒，万里同悲鸿雁天。



 
 
