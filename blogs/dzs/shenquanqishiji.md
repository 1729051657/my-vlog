---
title: 沈佺期诗集
date: 2022-02-28
tags:
 - 沈佺期诗集
categories:
 - 电子书
---



卷一 1 【芳树（一作宋之问）】沈佺期 

何地早芳菲，宛在长门殿。夭桃色若绶，秾李光如练。
啼鸟弄花疏，游蜂饮香遍。叹息春风起，飘零君不见。 

   卷一 2 【长安道（一作宋之问诗）】沈佺期 

秦地平如掌，层城入云汉。楼阁九衢春，车马千门旦。
绿槐开复合，红尘聚还散。日晚斗鸡还，经过狭斜看。



   卷一 3 【有所思（一作宋之问诗）】沈佺期 

君子事行役，再空芳岁期。美人旷延伫，万里浮云思。
园槿绽红艳，郊桑柔绿滋。坐看长夏晚，秋月照罗帏。


   卷一 4 【临高台】沈佺期 

高台临广陌，车马纷相续。回首思旧乡，云山乱心曲。
远望河流缓，周看原野绿。向夕林鸟还，忧来飞景促。



   卷一 5 【凤笙曲】沈佺期 

忆昔王子晋，凤笙游云空。挥手弄白日，安能恋青宫。
岂无婵娟子，结念罗帏中。怜寿不贵色，身世两无穷。 

   卷一 6 【拟古别离】沈佺期 

白水东悠悠，中有西行舟。舟行有返棹，水去无还流。
奈何生别者，戚戚怀远游。远游谁当惜，所悲会难收。
自君阒芳躧，青阳四五遒。皓月掩兰室，光风虚蕙楼。
相思无明晦，长叹累冬秋。离居久迟暮，高驾何淹留。



   卷一 7 【辛丑岁十月上幸长安时扈从出西岳作】沈佺期 

西镇何穹崇，壮哉信灵造。诸岭皆峻秀，中峰特美好。
傍见巨掌存，势如石东倒。颇闻首阳去，开坼此河道。
磅礴压洪源，巍峨壮清昊。云泉纷乱瀑，天磴屹横抱。
子先呼其巅，宫女世不老。下有府君庙，历载传洒扫。
皇明应天游，十月戒丰镐。微末忝闲从，兼得事蘋藻。
宿心爱兹山，意欲拾灵草。阴壑已永閟，云窦绝探讨。
芳月期来过，回策思方浩。 

   卷一 8 【和杜麟台元志春情】沈佺期 

嘉树满中园，氛氲罗秀色。不见仙山云，倚琴空太息。
沉思若在梦，缄怨似无忆。青春坐南移，白日忽西匿。
蛾眉返清镜，闺中不相识。 

   卷一 9 【别侍御严凝】沈佺期 

七泽云梦林，三湘洞庭水。自古传剽俗，有时逋恶子。
令君出使车，行迈方靡靡。静言芟枳棘，慎勿伤兰芷。 

   卷一 10 【送乔随州侃】沈佺期 

结交三十载，同游一万里。情为契阔生，心由别离死。
拜恩前后人，从宦差池起。今尔归汉东，明珠报知己。



   卷一 11 【送友人任括州】沈佺期 

青春浩无际，白日乃迟迟。胡为赏心客，叹迈此芳时。
瓯粤迫兹守，京阙从此辞。茫茫理云帆，草草念行期。
纷吾结远佩，帐饯出河湄。太息东流水，盈觞难再持。



   卷一 12 【饯远】沈佺期 

任子徇遐禄，结友开旧襟。撰酌辍行叹，指途勤远心。
秋皛澄回壑，霁色肃明林。暧然青轩暮，浩思非所任。


   卷一 13 【同工部李侍郎適访司马子微】沈佺期 

紫微降天仙，丹地投云藻。上言华顶事，中问长生道。
华顶居最高，大壑朝阳早。长生术何妙，童颜后天老。
清晨朝凤京，静夜思鸿宝。凭崖饮蕙气，过涧摘灵草。
人非冢已荒，海变田应燥。昔尝游此郡，三霜弄溟岛。
绪言霞上开，机事尘外扫。顷来迫世务，清旷未云保。
崎岖待漏恩，怵惕司言造。轩皇重斋拜，汉武爱祈祷。
顺风怀崆峒，承露在丰镐。泠然委轻驭，复得散幽抱。
柱下留伯阳，储闱登四皓。闻有参同契，何时一探讨。



   卷一 14 【自昌乐郡溯流至白石岭下行入郴州】沈佺期 

兹山界夷夏，天险横寥廓。太史漏登探，文命限开凿。
北流自南泻，群峰回众壑。驰波如电腾，激石似雷落。
崖留盘古树，涧蓄神农药。乳窦何淋漓，苔藓更彩错。
娟娟潭里虹，渺渺滩边鹤。岁杪应流火，天高云物薄。
金风吹绿梢，玉露洗红箨。溯舟始兴廨，登践桂阳郭。
匍匐缘修坂，穹窿曳长dh。碍林阻往来，遇堰每前却。
救艰不遑饭，毕昏无暇泊。濯溪宁足惧，磴道谁云恶。
我行山水间，湍险皆不若。安能独见闻，书此贻京洛。 

   卷一 15 【过蜀龙门】沈佺期 

龙门非禹凿，诡怪乃天功。西南出巴峡，不与众山同。
长窦亘五里，宛转复嵌空。伏湍喣潜石，瀑水生轮风。
流水无昼夜，喷薄龙门中。潭河势不测，藻葩垂彩虹。
我行当季月，烟景共舂融。江关勤亦甚，巘崿意难穷。
势将息机事，炼药此山东。 

   卷一 16 【入卫作】沈佺期 

淇上风日好，纷纷沿岸多。绿芳幸未歇，泛滥此明波。
采蘩忆幽吹，理棹想荆歌。郁然怀君子，浩旷将如何。



   卷一 17 【夜泊越州逢北使】沈佺期 

天地降雷雨，放逐还国都。重以风潮事，年月戒回舻。
容颜荒外老，心想域中愚。憩泊在兹夜，炎云逐斗枢。
k3k4萦海若，霹雳耿天吴。鳌抃群岛失，鲸吞众流输。
偶逢金华使，握手泪相濡。饥共噬齐枣，眠共席秦蒲。
既北思攸济，将南睿所图。往来固无咎，何忽惮前桴。



   卷一 18 【绍隆寺】沈佺期 

吾从释迦久，无上师涅槃。探道三十载，得道天南端。
非胜适殊方，起喧归理难。放弃乃良缘，世虑不曾干。
香界萦北渚，花龛隐南峦。危昂阶下石，演漾窗中澜。
云盖看木秀，天空见藤盘。处俗勒宴坐，居贫业行坛。
试将有漏躯，聊作无生观。了然究诸品，弥觉静者安。



   卷一 19 【神龙初废逐南荒途出郴口北望苏耽山】沈佺期 

少曾读仙史，知有苏耽君。流望来南国，依然会昔闻。
泊舟问耆老，遥指孤山云。孤山郴郡北，不与众山群。
重崖下萦映，嶛峣上纠纷。碧峰泉附落，红壁树傍分。
选地今方尔，升天因可云。不才予窜迹，羽化子遗芬。
将览成麟凤，旋惊御鬼文。此中迷出处，含思独氛氲。



   卷一 20 【初达驩州】沈佺期 

流子一十八，命予偏不偶。配远天遂穷，到迟日最后。
水行儋耳国，陆行雕题薮。魂魄游鬼门，骸骨遗鲸口。
夜则忍饥卧，朝则抱病走。搔首向南荒，拭泪看北斗。
何年赦书来，重饮洛阳酒。



   卷一 21 【被弹】沈佺期 

知人昔不易，举非贵易失。尔何按国章，无罪见呵叱。
平生守直道，遂为众所嫉。少以文作吏，手不曾开律。
一旦法相持，荒忙意如漆。幼子双囹圄，老夫一念室。
昆弟两三人，相次俱囚桎。万铄当众怒，千谤无片实。
庶以白黑谗，显此泾渭质。劾吏何咆哮，晨夜闻扑抶。
事间拾虚证，理外存枉笔。怀痛不见伸，抱冤竟难悉。
穷囚多垢腻，愁坐饶虮虱。三日唯一饭，两旬不再栉。
是时盛夏中，暵赫多瘵疾。瞪目眠欲闭，喑呜气不出。
有风自扶摇，鼓荡无伦匹。安得吹浮云，令我见白日。


   卷一 22 【枉系二首】沈佺期 

吾怜曾家子，昔有投杼疑。吾怜姬公旦，非无鸱鸮诗。
臣子竭忠孝，君亲惑谗欺。萋斐离骨肉，含愁兴此辞。

昔日公冶长，非罪遇缧绁。圣人降其子，古来叹独绝。
我无毫发瑕，苦心怀冰雪。今代多秀士，谁能继明辙。



   卷一 23 【黄鹤】沈佺期 

黄鹤佐丹凤，不能群白鹇。拂云游四海，弄影到三山。
遥忆君轩上，来下天池间。明珠世不重，知有报恩环。


   卷一 24 【伤王学士】沈佺期 

闭囚断外事，昧坐半馀期。有言颖叔子，亡来已一时。
初闻宛不信，中话涕涟洏。痛哉玄夜重，何遽青春姿。
忆汝曾旅食，屡空瀍涧湄。吾徒禄未厚，筲斗愧相贻。
原宪贫无愁，颜回乐自持。诏书择才善，君为王子师。
宠儒名可尚，论秩官犹欺。化往不复见，情来安可思。
目绝毫翰洒，耳无歌讽期。灵柩寄何处，精魂今何之。
恨予在丹棘，不得看素旗。孀妻知己叹，幼子路人悲。
感游值商日，绝弦留此词。



   卷一 25 【古镜】沈佺期 

莓苔翳清池，虾蟆蚀明月。埋落今如此，照心未尝歇。
愿垂拂拭恩，为君鉴玄发。 

   卷一 26 【凤箫曲（一作古意）】沈佺期 

八月凉风动高阁，千金丽人卷绡幕。已怜池上歇芳菲，
不念君恩坐摇落。世上荣华如转蓬，朝随阡陌暮云中。
飞燕侍寝昭阳殿，班姬饮恨长信宫。长信宫，昭阳殿，
春来歌舞妾自知，秋至帘栊君不见。昔时嬴女厌世纷，
学吹凤箫乘彩云。含情转睐向萧史，千载红颜持赠君。 

   卷一 27 【古歌】沈佺期 

落叶流风向玉台，夜寒秋思洞房开。水晶帘外金波下，
云母窗前银汉回。玉阶阴阴苔藓色，君王履綦难再得。
璇闺窈窕秋夜长，绣户徘徊明月光。燕姬彩帐芙蓉色，
秦女金炉兰麝香。北斗七星横夜半，清歌一曲断君肠。



   卷一 28 【七夕曝衣篇】沈佺期 

君不见昔日宜春太液边，披香画阁与天连。
灯火灼烁九微映，香气氛氲百和然。此夜星繁河正白，
人传织女牵牛客。宫中扰扰曝衣楼，天上娥娥红粉席。
曝衣何许曛半黄，宫中彩女提玉箱。珠履奔腾上兰砌，
金梯宛转出梅梁。绛河里，碧烟上，双花伏兔画屏风，
四子盘龙擎斗帐。舒罗散縠云雾开，缀玉垂珠星汉回。
朝霞散彩羞衣架，晚月分光劣镜台。上有仙人长命绺，
中看玉女迎欢绣。玳瑁帘中别作春，珊瑚窗里翻成昼。
椒房金屋宠新流，意气骄奢不自由。汉文宜惜露台费，
晋武须焚前殿裘。



   卷一 29 【入少密溪】沈佺期 

云峰苔壁绕溪斜，江路香风夹岸花。树密不言通鸟道，
鸡鸣始觉有人家。人家更在深岩口，涧水周流宅前后。
游鱼瞥瞥双钓童，伐木丁丁一樵叟。自言避喧非避秦，
薜衣耕凿帝尧人。相留且待鸡黍熟，夕卧深山萝月春。



   卷一 30 【霹雳引】沈佺期 

岁七月，火伏而金生。客有鼓琴于门者，奏霹雳之商声。
始戛羽以騞砉，终扣宫而砰駖。电耀耀兮龙跃，
雷阗阗兮雨冥。气呜唅以会雅，态欻翕以横生。
有如驱千旗，制五兵；截荒虺，斫长鲸。孰与广陵比，
意别鹤俦精而已。俾我雄子魄动，毅夫发立。怀恩不浅，
武义双辑。视胡若芥，剪羯如拾。岂徒慷慨中筵，
备群娱之翕习哉。


卷二 1 【立春日内出彩花应制】沈佺期 

合殿春应早，开箱彩预知。花迎宸翰发，叶待御筵披。
梅讶香全少，桃惊色顿移。轻生承剪拂，长伴万年枝。



   卷二 2 【晦日浐水应制】沈佺期 

素浐接宸居，青门盛祓除。摘兰喧凤野，浮藻溢龙渠。
苑蝶飞殊懒，宫莺啭不疏。星移天上入，歌舞向储胥。 

   卷二 3 【奉和洛阳玩雪应制】沈佺期 

周王甲子旦，汉后德阳宫。洒瑞天庭里，惊春御苑中。
氛氲生浩气，飒沓舞回风。宸藻光盈尺，赓歌乐岁丰。



   卷二 4 【三日梨园侍宴（一作梨园亭侍宴）】沈佺期 

九重驰道出，三巳禊堂开。画鹢中流动，青龙上苑来。
野花飘御座，河柳拂天杯。日晚迎祥处，笙镛下帝台。


   卷二 5 【幸梨园亭观打球应制】沈佺期 

今春芳苑游，接武上琼楼。宛转萦香骑，飘飖拂画球。
俯身迎未落，回辔逐傍流。只为看花鸟，时时误失筹。



   卷二 6 【九日临渭亭侍宴应制得长字】沈佺期 

御气幸金方，凭高荐羽觞。魏文颁菊蕊，汉武赐萸房。
秋变铜池色，晴添银树光。年年重九庆，日月奉天长。 

   卷二 7 【岁夜安乐公主满月侍宴】沈佺期 

除夜子星回，天孙满月杯。咏歌麟趾合，箫管凤雏来。
岁炬常然桂，春盘预折梅。圣皇千万寿，垂晓御楼开。



   卷二 8 【安乐公主移入新宅】沈佺期 

初闻衡汉来，移住斗城隈。锦帐迎风转，琼筵拂雾开。
马香遗旧埒，风吹绕新台。为问沈冥子，仙槎何处回。


   卷二 9 【仙萼亭初成侍宴应制】沈佺期 

山中气色和，宸赏第中过。辇路披仙掌，帷宫拂帝萝。
泉临香涧落，峰入翠云多。无异登玄圃，东南望白河。



   卷二 10 【送金城公主适西蕃应制】沈佺期 

金榜扶丹掖，银河属紫阍。那堪将凤女，还以嫁乌孙。
玉就歌中怨，珠辞掌上恩。西戎非我匹，明主至公存。 

   卷二 11 【幸白鹿观应制】沈佺期 

紫凤真人府，斑龙太上家。天流芝盖下，山转桂旗斜。
圣藻垂寒露，仙杯落晚霞。唯应问王母，桃作几时花。



   卷二 12 【洛阳道】沈佺期 

九门开洛邑，双阙对河桥。白日青春道，轩裳半下朝。
乘羊稚子看，拾翠美人娇。行乐归恒晚，香尘扑地遥。


   卷二 13 【骢马】沈佺期 

西北五花骢，来时道向东。四蹄碧玉片，双眼黄金瞳。
鞍上留明月，嘶间动朔风。借君驰沛艾，一战取云中。



   卷二 14 【铜雀台（一作宋之问诗）】沈佺期 

昔年分鼎地，今日望陵台。一旦雄图尽，千秋遗令开。
绮罗君不见，歌舞妾空来。恩共漳河水，东流无重回。 

   卷二 15 【长门怨】沈佺期 

月皎风泠泠，长门次掖庭。玉阶闻坠叶，罗幌见飞萤。
清露凝珠缀，流尘下翠屏。妾心君未察，愁叹剧繁星。



   卷二 16 【巫山高二首（一作宋之问诗）】沈佺期 

巫山峰十二，合沓隐昭回。俯眺琵琶峡，平看云雨台。
古槎天外倚，瀑水日边来。何忍猿啼夜，荆王枕席开。
神女向高唐，巫山下夕阳。裴回作行雨，婉娈逐荆王。
电影江前落，雷声峡外长。霁云无处所，台馆晓苍苍。 

   卷二 17 【巫山高】沈佺期 

巫山高不极，合沓状奇新。暗谷疑风雨，阴崖若鬼神。
月明三峡曙，潮满九江春。为问阳台客，应知入梦人。



   卷二 18 【七夕】沈佺期 

秋近雁行稀，天高鹊夜飞。妆成应懒织，今夕渡河归。
月皎宜穿线，风轻得曝衣。来时不可觉，神验有光辉。


   卷二 19 【春闺（一本连后杂诗三首作杂诗四首）】沈佺期 

铁马三军去，金闺二月还。边愁离上国，春梦失阳关。
池水琉璃净，园花玳瑁斑。岁华空自掷，忧思不胜颜。



   卷二 20 【奉和圣制同皇太子游慈恩寺应制】沈佺期 

肃肃莲花界，荧荧贝叶宫。金人来梦里，白马出城中。
涌塔初从地，焚香欲遍空。天歌应春籥，非是为春风。 

   卷二 21 【和洛州康士曹庭芝望月有怀（一作康庭芝或宋之问诗）】沈佺期 

天使下西楼，光含万象秋。台前疑挂镜，帘外似悬钩。
张尹将眉学，班姬取扇俦。佳期应借问，为报在刀头。



   卷二 22 【寿阳王花烛（一作宋之问诗）】沈佺期 

仙媛乘龙夕，天孙捧雁来。可怜桃李树，更绕凤凰台。
烛送香车入，花临宝扇开。莫令银箭晓，为尽合欢杯。


   卷二 23 【陇头水】沈佺期 

陇山飞落叶，陇雁度寒天。愁见三秋水，分为两地泉。
西流入羌郡，东下向秦川。征客重回首，肝肠空自怜。



   卷二 24 【关山月】沈佺期 

汉月生辽海，朣胧出半晖。合昏玄菟郡，中夜白登围。
晕落关山迥，光含霜霰微。将军听晓角，战马欲南归。 

   卷二 25 【折杨柳（一作宋之问诗）】沈佺期 

玉窗朝日映，罗帐春风吹。拭泪攀杨柳，长条踠地垂。
白花飞历乱，黄鸟思参差。妾自肝肠断，傍人那得知。



   卷二 26 【梅花落（一作宋之问诗）】沈佺期 

铁骑几时回，金闺怨早梅。雪寒花已落，风暖叶应开。
夕逐新春管，香迎小岁杯。盛时何足贵，书里报轮台。


   卷二 27 【紫骝马】沈佺期 

青玉紫骝鞍，骄多影屡盘。荷君能剪拂，躞蹀喷桑干。
踠足追奔易，长鸣遇赏难。摐金一万里，霜露不辞寒。



   卷二 28 【上之回】沈佺期 

制书下关右，天子问回中。坛墠经过远，威仪侍从雄。
黄麾摇昼日，青幰曳松风。回望甘泉道，龙山隐汉宫。 

   卷二 29 【王昭君（一作宋之问诗）】沈佺期 

非君惜鸾殿，非妾妒蛾眉。薄命由骄虏，无情是画师。
嫁来胡地日，不并汉宫时。心苦无聊赖，何堪马上辞。



   卷二 30 【被试出塞】沈佺期 

十年通大漠，万里出长平。寒日生戈剑，阴云拂旆旌。
饥乌啼旧垒，疲马恋空城。辛苦皋兰北，胡霜损汉兵。


   卷二 31 【牛女（一作宋之问诗）】沈佺期 

粉席秋期缓，针楼别怨多。奔龙争度日，飞鹊乱填河。
失喜先临镜，含羞未解罗。谁能留夜色，来夕倍还梭。



   卷二 32 【杂诗三首（一本连前春闺作杂诗四首）】沈佺期 

落叶惊秋妇，高砧促暝机。蜘蛛寻月度，萤火傍人飞。
清镜红埃入，孤灯绿焰微。怨啼能至晓，独自懒缝衣。
妾家临渭北，春梦著辽西。何苦朝鲜郡，年年事鼓鼙。
燕来红壁语，莺向绿窗啼。为许长相忆，阑干玉箸齐。
闻道黄龙戍，频年不解兵。可怜闺里月，长在汉家营。
少妇今春意，良人昨夜情。谁能将旗鼓，一为取龙城。 

   卷二 33 【剪彩】沈佺期 

宫女怜芳树，裁花竞早荣。寒依刀尺尽，春向绮罗生。
弱蒂盘丝发，香蕤结素成。纤枝幸不弃，长就玉阶倾。



   卷二 34 【和中书侍郎杨再思春夜宿直】沈佺期 

西禁青春满，南端皓月微。千庐宵驾合，五夜晓钟稀。
星斗横纶阁，天河度琐闱。烟光章奏里，纷向夕郎飞。


   卷二 35 【和常州崔使君寒食夜】沈佺期 

闻道清明近，春闱向夕阑。行游昼不厌，风物夜宜看。
斗柄更初转，梅香暗里残。无劳秉华烛，晴月在南端。



   卷二 36 【和崔正谏登秋日早朝】沈佺期 

鸡鸣朝谒满，露白禁门秋。爽气临旌戟，朝光映冕旒。
河宗来献宝，天子命焚裘。独负池阳议，言从建礼游。 

   卷二 37 【答宁处州书（一作答宁处州报赦）】沈佺期 

书报天中赦，人从海上闻。九泉开白日，六翮起青云。
质幸恩先贷，情孤枉未分。自怜泾渭别，谁与奏明君。



   卷二 38 【李舍人山园送庞邵】沈佺期 

符传有光辉，喧喧出帝畿。东邻借山水，南陌驻骖騑。
握手凉风至，当歌秋日微。高幨去勿缓，人吏待霜威。


   卷二 39 【送陆侍御馀庆北使】沈佺期 

古人贵将命，之子出輶轩。受委当不辱，随时敢赠言。
朔途际辽海，春思绕轘辕。安得回白日，留欢尽绿樽。



   卷二 40 【洛州萧司兵谒兄还赴洛成礼】沈佺期 

棠棣日光辉，高襟应序归。来成鸿雁聚，去作凤凰飞。
细草承轻传，惊花惨别衣。灞亭春有酒，岐路惜芬菲。 

   卷二 41 【饯高唐州询】沈佺期 

弱冠相知早，中年不见多。生涯在王事，客鬓各蹉跎。
良守初分岳，嘉声即润河。还从汉阙下，倾耳听中和。



   卷二 42 【饯唐郎中洛阳令】沈佺期 

一台推往妙，三史伫来修。应宰凫还集，辞郎雉少留。
郊筵乘落景，亭传理残秋。愿以弦歌暇，芝兰想旧游。


   卷二 43 【乐城白鹤寺】沈佺期 

碧海开龙藏，青云起雁堂。潮声迎法鼓，雨气湿天香。
树接前山暗，溪承瀑水凉。无言谪居远，清净得空王。



   卷二 44 【游少林寺】沈佺期 

长歌游宝地，徙倚对珠林。雁塔风霜古，龙池岁月深。
绀园澄夕霁，碧殿下秋阴。归路烟霞晚，山蝉处处吟。 

   卷二 45 【岳馆】沈佺期 

洞壑仙人馆，孤峰玉女台。空濛朝气合，窈窕夕阳开。
流涧含轻雨，虚岩应薄雷。正逢鸾与鹤，歌舞出天来。



   卷二 46 【早发平昌（一作昌平）岛】沈佺期 

解缆春风后，鸣榔晓涨前。阳乌出海树，云雁下江烟。
积气冲长岛，浮光溢大川。不能怀魏阙，心赏独泠然。


   卷二 47 【夜宿七盘岭】沈佺期 

独游千里外，高卧七盘西。晓月临窗近，天河入户低。
芳春平仲绿，清夜子规啼。浮客空留听，褒城闻曙鸡。



   卷二 48 【十三四时尝从巫峡过他日偶然有思】沈佺期 

小度巫山峡，荆南春欲分。使君滩上草，神女馆前云。
树悉江中见，猿多天外闻。别来如梦里，一想一氛氲。 

   卷二 49 【初达驩州】沈佺期 

自昔闻铜柱，行来向一年。不知林邑地，犹隔道明天。
雨露何时及，京华若个边。思君无限泪，堪作日南泉。



   卷二 50 【岭表逢寒食】沈佺期 

岭外无寒食，春来不见饧。洛阳新甲子，何日是清明。
花柳争朝发，轩车满路迎。帝乡遥可念，肠断报亲情。


   卷二 51 【驩州南亭夜望】沈佺期 

昨夜南亭望，分明梦洛中。室家谁道别，儿女案尝同。
忽觉犹言是，沉思始悟空。肝肠馀几寸，拭泪坐春风。



   卷二 52 【少游荆湘因有是题】沈佺期 

岘北焚蛟浦，巴东射雉田。岁时宜楚俗，耆旧在襄川。
忆昨经过处，离今二十年。因君访生死，相识几人全。 

   卷二 53 【咸阳览古】沈佺期 

咸阳秦帝居，千载坐盈虚。版筑林光尽，坛场霤听疏。
野桥疑望日，山火类焚书。唯有骊峰在，空闻厚葬馀。



   卷二 54 【览镜】沈佺期 

霏霏日摇蕙，骚骚风洒莲。时芳固相夺，俗态岂恒坚。
恍忽夜川里，蹉跎朝镜前。红颜与壮志，太息此流年。


   卷二 55 【题椰子树】沈佺期 

日南椰子树，香袅出风尘。丛生调木首，圆实槟榔身。
玉房九霄露，碧叶四时春。不及涂林果，移根随汉臣。



   卷二 56 【同狱者叹狱中无燕】沈佺期 

何许乘春燕，多知辨夏台。三时欲并尽，双影未尝来。
食蕊嫌丛棘，衔泥怯死灰。不如黄雀语，能雪冶长猜。 

   卷二 57 【则天门赦改年】沈佺期 

圣人宥天下，幽钥动圜狴。六甲迎黄气，三元降紫泥。
笼僮上西鼓，振迅广阳鸡。歌舞将金帛，汪洋被远黎。



   卷二 58 【喜赦】沈佺期 

去岁投荒客，今春肆眚归。律通幽谷暖，盆举太阳辉。
喜气迎冤气，青衣报白衣。还将合浦叶，俱向洛城飞。


   卷二 59 【秦州薛都督挽词】沈佺期 

十里绛山幽，千年汾水流。碑传门客建，剑是故人留。
陇树烟含夕，山门月对秋。古来钟鼎盛，共尽一蒿丘。



   卷二 60 【天官崔侍郎夫人卢氏挽歌】沈佺期 

偕老言何谬，香魂事永违。潘鱼从此隔，陈凤宛然飞。
埋镜泉中暗，藏镫地下微。犹凭少君术，仿佛睹容辉。 

   卷二 61 【章怀太子靖妃挽词】沈佺期 

彤史佳声载，青宫懿范留。形将鸾镜隐，魂伴凤笙游。
送马嘶残日，新萤落晚秋。不知蒿里曙，空见陇云愁。



   卷二 62 【奉和立春游苑迎春】沈佺期 

东郊暂转迎春仗，上苑初飞行庆杯。风射蛟冰千片断，
气冲鱼钥九关开。林中觅草才生蕙，殿里争花并是梅。
歌吹衔恩归路晚，栖乌半下凤城来。



   卷二 63 【人日重宴大明宫赐彩缕人胜应制】沈佺期 

拂旦鸡鸣仙卫陈，凭高龙首帝城春。千官黼帐杯前寿，
百福香奁胜里人。山鸟初来犹怯啭，林花未发已偷新。
天文正应韶光转，设报悬知用此辰。



   卷二 64 【奉和春初幸太平公主南庄应制】沈佺期 

主家山第早春归，御辇春游绕翠微。买地铺金曾作埒，
寻河取石旧支机。云间树色千花满，竹里泉声百道飞。
自有神仙鸣凤曲，并将歌舞报恩晖。



   卷二 65 【奉和春日幸望春宫应制】沈佺期 

芳郊绿野散春晴，复道离宫烟雾生。杨柳千条花欲绽，
蒲萄百丈蔓初萦。林香酒气元相入，鸟啭歌声各自成。
定是风光牵宿醉，来晨复得幸昆明。



   卷二 66 【侍宴安乐公主新宅应制】沈佺期 

皇家贵主好神仙，别业初开云汉边。山出尽如鸣凤岭，
池成不让饮龙川。妆楼翠幌教春住，舞阁金铺借日悬。
敬从乘舆来此地，称觞献寿乐钧天。



   卷二 67 【龙池篇（唐享龙池乐章第三章）】沈佺期 

龙池跃龙龙已飞，龙德先天天不违。池开天汉分黄道，
龙向天门入紫微。邸第楼台多气色，君王凫雁有光辉。
为报寰中百川水，来朝此地莫东归。



   卷二 68 【兴庆池侍宴应制】沈佺期 

碧水澄潭映远空，紫云香驾御微风。汉家城阙疑天上，
秦地山川似镜中。向浦回舟萍已绿，分林蔽殿槿初红。
古来徒羡横汾赏，今日宸游圣藻雄。



   卷二 69 【从幸香山寺应制】沈佺期 

南山奕奕通丹禁，北阙峨峨连翠云。岭上楼台千地起，
城中钟鼓四天闻。旃檀晓阁金舆度，鹦鹉晴林采眊分。
愿以醍醐参圣酒，还将祇苑当秋汾。



   卷二 70 【红楼院应制（一作僧广宣诗）】沈佺期 

红楼疑见白毫光，寺逼宸居福盛唐。支遁爱山情谩切，
昙摩泛海路空长。经声夜息闻天语，炉气晨飘接御香。
谁谓此中难可到，自怜深院得徊翔。



   卷二 71 【再入道场纪事应制（一作僧广宣诗）】沈佺期 

南方归去再生天，内殿今年异昔年。见辟乾坤新定位，
看题日月更高悬。行随香辇登仙路，坐近炉烟讲法筵。
自喜恩深陪侍从，两朝长在圣人前。



   卷二 72 【嵩山石淙侍宴应制】沈佺期 

金舆旦下绿云衢，彩殿晴临碧涧隅。溪水泠泠杂行漏，
山烟片片绕香炉。仙人六膳调神鼎，玉女三浆捧帝壶。
自惜汾阳纡道驾，无如太室览真图。



   卷二 73 【古意呈补阙乔知之（一作古意，又作独不见）】沈佺期 

卢家少妇郁金堂，海燕双栖玳瑁梁。九月寒砧催木叶，
十年征戍忆辽阳。白狼河北音书断，丹凤城南秋夜长。
谁谓含愁独不见，更教明月照流黄。



   卷二 74 【遥同杜员外审言过岭】沈佺期 

天长地阔岭头分，去国离家见白云。洛浦风光何所似，
崇山瘴疠不堪闻。南浮涨海人何处，北望衡阳雁几群。
两地江山万馀里，何时重谒圣明君。



   卷二 75 【和上巳连寒食有怀京洛】沈佺期 

天津御柳碧遥遥，轩骑相从半下朝。行乐光辉寒食借，
太平歌舞晚春饶。红妆楼下东回辇，青草洲边南渡桥。
坐见司空扫西第，看君侍从落花朝。



   卷二 76 【陪幸太平公主南庄诗（一作苏颋诗）】沈佺期 

主第山门起灞川，宸游风景入初年。凤凰楼下交天仗，
乌鹊桥头敞御筵。往往花间逢彩石，时时竹里见红泉。
今朝扈跸平阳馆，不羡乘槎云汉边。



   卷二 77 【守岁应制】沈佺期 

南渡轻冰解渭桥，东方树色起招摇。天子迎春取今夜，
王公献寿用明朝。殿上灯人争烈火，宫中侲子乱驱妖。
宜将岁酒调神药，圣祚千春万国朝。


卷三  1 【陪幸韦嗣立山庄】沈佺期 

台阶好赤松，别业对青峰。茆室承三顾，花源接九重。
虹旗萦秀木，凤辇拂疏筇。径直千官拥，溪长万骑容。
水堂开禹膳，山阁献尧钟。皇鉴清居远，天文睿奖浓。
岩泉他夕梦，渔钓往年逢。共荣丞相府，偏降逸人封。



   卷三  2 【扈从出长安应制】沈佺期 

汉宅规模壮，周都景命隆。西宾让东主，法驾幸天中。
太史占星应，春官奏日同。旌门起长乐，帐殿出新丰。
翕习黄山下，纡徐清渭东。金麾张画月，珠幰戴松风。
是节严阴始，寒郊散野蓬。薄霜沾上路，残雪绕离宫。
赐帛矜耆老，褰旒问小童。复除恩载洽，望秩礼新崇。
臣忝承明召，多惭献赋雄。



   卷三  3 【初冬从幸汉故青门应制】沈佺期 

汉王建都邑，渭水对青门。朝市俱东逝，坟陵共北原。
荒凉萧相阙，芜没邵平园。全盛今何在，英雄难重论。
故基仍岳立，遗堞尚云屯。当极土功壮，安知人力烦。
天游戒东首，怀昔驻龙轩。何必金汤固，无如道德藩。
微臣谅多幸，参乘偶殊恩。预此陈古事，敢奏兴亡言。


   卷三  4 【昆明池侍宴应制】沈佺期 

武帝伐昆明，穿池习五兵。水同河汉在，馆有豫章名。
我后光天德，垂衣文教成。黩兵非帝念，劳物岂皇情。
春仗过鲸沼，云旗出凤城。灵鱼衔宝跃，仙女废机迎。
柳拂旌门暗，兰依帐殿生。还如流水曲，日晚棹歌清。



   卷三  5 【白莲花亭侍宴应制】沈佺期 

九日陪天仗，三秋幸禁林。霜威变绿树，云气落青岑。
水殿黄花合，山亭绛叶深。朱旗夹小径，宝马驻清浔。
苑吏收寒果，饔人膳野禽。承欢不觉暝，遥响素秋砧。



   卷三  6 【仙萼池亭侍宴应制】沈佺期 

步辇寻丹嶂，行宫在翠微。川长看鸟灭，谷转听猿稀。
天磴扶阶迥，云泉透户飞。闲花开石竹，幽叶吐蔷薇。
径狭难留骑，亭寒欲进衣。白龟来献寿，仙吹返彤闱。



   卷三  7 【奉和晦日驾幸昆明池应制】沈佺期 

法驾乘春转，神池象汉回。双星移旧石，孤月隐残灰。
战鹢逢时去，恩鱼望幸来。山花缇绮绕，堤柳幔城开。
思逸横汾唱，欢留宴镐杯。微臣雕朽质，羞睹豫章材。



   卷三  8 【奉和圣制幸礼部尚书窦希玠宅】沈佺期 

北阙垂旒暇，南宫听履回。天临翔凤转，恩向跃龙开。
兰气薰仙帐，榴花引御杯。水从金穴吐，云是玉衣来。
池影摇歌席，林香散舞台。不知行漏晚，清跸尚裴徊。



   卷三  9 【钓竿篇】沈佺期 

朝日敛红烟，垂竿向绿川。人疑天上坐，鱼似镜中悬。
避楫时惊透，猜钩每误牵。湍危不理辖，潭静欲留船。
钓玉君徒尚，征金我未贤。为看芳饵下，贪得会无筌。



   卷三  10 【和户部岑尚书参迹枢揆】沈佺期 

大君制六合，良佐参万机。大业永开泰，臣道日光辉。
盐梅和鼎食，家声众所归。汉章题楚剑，郑武袭缁衣。
理识当朝远，文华振古希。风云神契合，舟楫道心微。
庙堂喜容与，时物递芳菲。御柳垂仙掖，公槐覆礼闱。
昔陪鹓鹭后，今望鹍鹏飞。徒御清风颂，巴歌聊自挥。



   卷三  11 【同李舍人冬日集安乐公主山池】沈佺期 

尝闻天女贵，家即帝宫连。亭插宜春果，山冲太液泉。
桥低乌鹊夜，台起凤凰年。故事犹如此，新图更可怜。
紫岩妆阁透，青嶂妓楼悬。峰夺香炉巧，池偷明镜圆。
梅花寒待雪，桂叶晚留烟。兴尽方投辖，金声还复传。


   卷三  12 【酬苏员外味道夏晚寓直省中见赠】沈佺期 

并命登仙阁，分曹直礼闱。大官供宿膳，侍史护朝衣。
卷幔天河入，开窗月露微。小池残暑退，高树早凉归。
冠剑无时释，轩车待漏飞。明朝题汉柱，三署有光辉。


   卷三  13 【和韦舍人早朝】沈佺期 

阊阖连云起，岩廊拂雾开。玉珂龙影度，珠履雁行来。
长乐宵钟尽，明光晓奏催。一经推旧德，五字擢英才。
俨若神仙去，纷从霄汉回。千春奉休历，分禁喜趋陪。


   卷三  14 【自考功员外授给事中】沈佺期 

南省推丹地，东曹拜琐闱。惠移双管笔，恩降五时衣。
出入宜真选，遭逢每滥飞。器惭公理拙，才谢子云微。
案牍遗常礼，朋僚隔等威。上台行揖让，中禁动光辉。
旭日千门起，初春八舍归。赠兰闻宿昔，谈树隐芳菲。
何幸盐梅处，唯忧对问机。省躬知任重，宁止冒荣非。 

   卷三  15 【和元舍人万顷临池玩月戏为新体】沈佺期 

春风摇碧树，秋雾卷丹台。复有相宜夕，池清月正开。
玉流含吹动，金魄度云来。熠爚光如沸，翩翾景若摧。
半环投积草，碎璧聚流杯。夜久平无焕，天晴皎未隤。
镜将池作匣，珠以岸为胎。有美司言暇，高兴独悠哉。
挥翰初难拟，飞名岂易陪。夜光殊在握，了了见沉灰。


   卷三  16 【酬杨给事兼见赠台中】沈佺期 

子云推辨博，公理擅词雄。始自尚书省，旋闻给事中。
言从温室秘，籍向琐闱通。顾我叨郎署，惭无草奏功。
分曹八舍断，解袂五时空。宿昔陪馀论，平生赖击蒙。
神仙应东掖，云雾限南宫。忽枉琼瑶赠，长歌兰渚风。



   卷三  17 【九真山净居寺谒无碍上人】沈佺期 

大士生天竺，分身化日南。人中出烦恼，山下即伽蓝。
小涧香为刹，危峰石作龛。候禅青鸽乳，窥讲白猿参。
藤爱云间壁，花怜石下潭。泉行幽供好，林挂浴衣堪。
弟子哀无识，医王惜未谈。机疑闻不二，蒙昧即朝三。
欲究因缘理，聊宽放弃惭。超然虎溪夕，双树下虚岚。



   卷三  18 【夜游】沈佺期 

今夕重门启，游春得夜芳。月华连昼色，灯影杂星光。
南陌青丝骑，东邻红粉妆。管弦遥辨曲，罗绮暗闻香。
人拥行歌路，车攒斗舞场。经过犹未已，钟鼓出长杨。



   卷三  19 【登瀛州南城楼寄远】沈佺期 

层城起丽谯，凭览出重霄。兹地多形胜，中天宛寂寥。
四荣摩鹳鹤，百拱厉风飙。北际燕王馆，东连秦帝桥。
晴光七郡满，春色两河遥。傲睨非吾土，踌躇适远嚣。
离居欲有赠，春草寄长谣。 

   卷三  20 【塞北二首】沈佺期 

虏障天骄起，秦城地脉分。柏坛飞五将，梅吹动三军。
锋刃奔涛色，旌旗焰火文。朔风吹汗漫，飘砾洒轒輼。
海气如秋雨，边峰似夏云。二庭无岁月，百战有功勋。
形影随鱼贯，音书在雁群。归来拜天子，凯乐助南薰。

胡骑犯边埃，风从丑上来。五原烽火急，六郡羽书催。
冰壮飞狐冷，霜浓候雁哀。将军朝授钺，战士夜衔枚。
紫塞金河里，葱山铁勒隈。莲花秋剑发，桂叶晓旗开。
秘略三军动，妖氛百战摧。何言投笔去，终作勒铭回。



   卷三  21 【李员外秦援宅观妓】沈佺期 

盈盈粉署郎，五日宴春光。选客虚前馆，徵声遍后堂。
玉钗翠羽饰，罗袖郁金香。拂黛随时广，挑鬟出意长。
啭歌遥合态，度舞暗成行。巧落梅庭里，斜光映晓妆。



   卷三  22 【送韦商州弼】沈佺期 

会府应文昌，商山镇国阳。闻君监郡史，暂罢尚书郎。
王事嗟相失，人情贵不忘。累年同画省，四海接文场。
点翰芳春色，传杯明月光。故交从此去，遥忆紫芝香。



   卷三  23 【夏日梁王席送张岐州】沈佺期 

秦鸡常下雍，周凤昔鸣岐。此地推雄抚，惟良寄在斯。
家传七豹贵，人擅八龙奇。高传生光彩，长林叹别离。
天人开祖席，朝寀候征麾。翠帟当郊敞，彤幨向野披。
芃芃秋麦盛，苒苒夏条垂。奏计何时入，台阶望羽仪。 

   卷三  24 【夏日都门送司马员外逸客孙员外佺北征】沈佺期 

二庭追虏骑，六月动周师。庙略天人授，军麾相国持。
复言征二妙，才命重当时。画省连征橐，横门共别词。
云迎出塞马，风卷度河旗。计日方夷寇，旋闻杕杜诗。 

   卷三  25 【送卢管记仙客北伐】沈佺期 

羽檄西北飞，交城日夜围。庙堂盛征选，戎幕生光辉。
雁行度函谷，马首向金微。湛湛山川暮，萧萧凉气稀。
饯途予悯默，赴敌子英威。今日杨朱泪，无将洒铁衣。 

   卷三  26 【移禁司刑】沈佺期 

畴昔参乡赋，中年忝吏途。丹唇曾学史，白首不成儒。
天子开昌箓，群生偶大炉。散材仍葺厦，弱羽遽抟扶。
宠迈乘轩鹤，荣过食稻凫。何功游画省，何德理黄枢。
吊影惭非据，倾心事远图。盗泉宁止渴，恶木匪投躯。
任直翻多毁，安身遂少徒。一朝逢纠谬，三省竟无虞。
白简初心屈，黄纱始望孤。患平终不怒，持劾每相驱。
埋剑谁当辨，偷金以自诬。诱言虽委答，流议亦真符。
首夏方忧圄，高秋独向隅。严城看熠耀，圜户对蜘蛛。
累饷唯妻子，披冤是友于。物情牵倚伏，人事限荣枯。
门客心谁在，邻交迹倘无。抚襟双涕落，危坐日忧趋。
圣旨垂明德，冤囚岂滥诛。会希恩免理，终望罪矜愚。
司寇宜哀狱，台庭幸恤辜。汉皇虚诏上，容有报恩珠。



   卷三  27 【入鬼门关】沈佺期 

昔传瘴江路，今到鬼门关。土地无人老，流移几客还。
自从别京洛，颓鬓与衰颜。夕宿含沙里，晨行冈路间。
马危千仞谷，舟险万重湾。问我投何地，西南尽百蛮。



   卷三  28 【三日独坐驩州思忆旧游】沈佺期 

两京多节物，三日最遨游。丽日风徐卷，香尘雨暂收。
红桃初下地，绿柳半垂沟。童子成春服，宫人罢射鞴。
禊堂通汉苑，解席绕秦楼。束皙言谈妙，张华史汉遒。
无亭不驻马，何浦不横舟。舞籥千门度，帷屏百道流。
金丸向鸟落，芳饵接鱼投。濯秽怜清浅，迎祥乐献酬。
灵刍陈欲弃，神药曝应休。谁念招魂节，翻为御魅囚。
朋从天外尽，心赏日南求。铜柱威丹徼，朱崖镇火陬。
炎蒸连晓夕，瘴疠满冬秋。西水何时贷，南方讵可留。
无人对炉酒，宁缓去乡忧。



   卷三  29 【从驩州廨宅移住山间水亭赠苏使君】沈佺期 

遇坎即乘流，西南到火洲。鬼门应苦夜，瘴浦不宜秋。
岁贷胸穿老，朝飞鼻饮头。死生离骨肉，荣辱间朋游。
弃置一身在，平生万事休。鹰鹯遭误逐，豺虎怯真投。
忆昨京华子，伤今边地囚。愿陪鹦鹉乐，希并鹧鸪留。
日月渝乡思，烟花换客愁。幸逢苏伯玉，回借水亭幽。
山柏张青盖，江蕉卷绿油。乘闲无火宅，因放有渔舟。
适越心当是，居夷迹可求。古来尧禅舜，何必罪驩兜。



   卷三  30 【赦到不得归题江上石】沈佺期 

家住东京里，身投南海西。风烟万里隔，朝夕几行啼。
圣主讴歌洽，贤臣法令齐。忽闻铜柱使，走马报金鸡。
弃市沾皇渥，投荒漏紫泥。魂疲山鹤路，心醉跕鸢溪。
天鉴诛元恶，宸慈恤远黎。五方思寄刃，万姓喜然脐。
自幼输丹恳，何尝玷白圭。承言窜遐魅，雪枉间深狴。
坟垄无由谒，京华岂重跻。炎方谁谓广，地尽觉天低。
百卉杂殊怪，昆虫理赖暌。闭藏元不蛰，摇落反生荑。
疟瘴因兹苦，穷愁益复迷。火云蒸毒雾，阳雨濯阴霓。
周乘安交趾，王恭辑画题。少宽穷涸鲋，犹愍触藩羝。
配宅邻州廨，斑苗接野畦。山空闻斗象，江静见游犀。
翰墨思诸季，裁缝忆老妻。小儿应离褓，幼女未攀笄。
梦蝶翻无定，蓍龟讵有倪。谁能竟此曲，曲尽气酸嘶。 

   卷三  31 【答魑魅代书寄家人】沈佺期 

魑魅来相问，君何失帝乡。龙钟辞北阙，蹭蹬守南荒。
览镜怜双鬓，沾衣惜万行。抱愁那去国，将老更垂裳。
影答余他岁，恩私宦洛阳。三春给事省，五载尚书郎。
黄阁游鸾署，青缣御史香。扈巡行太液，陪宴坐明光。
渭北升高苑，河南祓禊场。烟花恒献赋，泉石每称觞。
暇日从休浣，高车映道傍。迎宾就丞相，选士谒昭王。
侍宠言犹得，承欢谓不忘。一朝贻厚谴，五宅竟同防。
凶竖曾驱策，权豪岂易当。款颜因侍从，接武在文章。
且惧威非rP，宁知心是狼。身犹纳履误，情为覆盆伤。
可叹缘成业，非关行昧藏。喜逢今改旦，正朔复归唐。
河谶随龙马，天书逐凤凰。朝容欣旧则，宸化美初纲。
告善雕旌建，收冤锦旆张。宰臣更献纳，郡守各明扬。
礼乐移三统，舟车会八方。云沙降白遂，秦陇献烧当。
三赦重天造，千推极国详。大招思复楚，于役限维桑。
涨海缘真腊，崇山压古棠。雕题飞栋宇，儋耳间衣裳。
伏枕神馀劣，加餐力未强。空庭游翡翠，穷巷倚桄榔。
缘体分殊昔，回眸宛异常。吉凶恒委郑，年寿会询唐。
家本传清白，官移重挂床。上京无薄产，故里绝穷庄。
碧玉先时费，苍头此自将。兴言叹家口，何处待赢粮。
计吏从都出，传闻大小康。降除沾二弟，离拆已三房。
剑外悬销骨，荆南预断肠。音尘黄耳间，梦想白眉良。
复此单栖鹤，衔雏愿远翔。何堪万里外，云海已溟茫。
戚属甘胡越，声名任秕糠。由来休愤命，命也信苍苍。
独坐寻周易，清晨咏老庄。此中因悟道，无问入猖狂。



   卷三  32 【度安海入龙编】沈佺期 

我来交趾郡，南与贯胸连。四气分寒少，三光置日偏。
尉佗曾驭国，翁仲久游泉。邑屋遗甿在，鱼盐旧产传。
越人遥捧翟，汉将下看鸢。北斗崇山挂，南风涨海牵。
别离频破月，容鬓骤催年。昆弟推由命，妻孥割付缘。
梦来魂尚扰，愁委疾空缠。虚道崩城泪，明心不应天。



   卷三  33 【从崇山向越常】沈佺期 

朝发崇山下，暮坐越常阴。西从杉谷度，北上竹溪深。
竹溪道明水，杉谷古崇岑。差池将不合，缭绕复相寻。
桂叶藏金屿，藤花闭石林。天窗虚的的，云窦下沉沉。
造化功偏厚，真仙迹每临。岂徒探怪异，聊欲缓归心。 

   卷三  34 【哭苏眉州崔司业二公】沈佺期 

涣汗天中发，伶俜海外旋。长沙遇太守，问旧几人全。
国宝亡双杰，天才丧两贤。大名齐弱岁，高德并中年。
礼乐羊叔子，文章王仲宣。相看尚玄鬓，相次入黄泉。
流放蛮陬阔，乡关帝里偏。亲朋云雾拥，生死岁时传。
崔昔挥宸翰，苏尝济巨川。绛衣陪下列，黄阁谬差肩。
及此俱冥昧，云谁叙播迁。隼舆怀旧辙，鳣馆想虚筵。
家爱方休杵，皇慈更撤县。铭旌西蜀路，骑吹北邙田。
陇树应秋矣，江帆故杳然。罢琴明月夜，留剑白云天。
涕泗湘潭水，凄凉衡峤烟。古来修短分，神理竟难筌。


   卷三  35 【哭道士刘无得】沈佺期 

闻有玄都客，成仙不易祈。蓬莱向清浅，桃杏欲芳菲。
缩地黄泉出，升天白日飞。少微星夜落，高掌露朝晞。
吐甲龙应出，衔符鸟自归。国人思负局，天子惜被衣。
花月留丹洞，琴笙阁翠微。嗟来子桑扈，尔独返于几。



   卷三  36 【寒食】沈佺期 

普天皆灭焰，匝地尽藏烟。不知何处火，来就客心然。



   卷三  37 【回波词】沈佺期 

回波尔时佺期，流向岭外生归。
身名已蒙齿录，袍笏未复牙绯。



   卷三  38 【上巳日祓禊渭滨应制】沈佺期 

宝马香车清渭滨，红桃碧柳禊堂春。
皇情尚忆垂竿佐，天祚先呈捧剑人。



   卷三  39 【奉和幸韦嗣立山庄应制】沈佺期 

东山朝日翠屏开，北阙晴空彩仗来。
喜遇天文七曜动，少微今夜近三台。



   卷三  40 【夜宴安乐公主宅】沈佺期 

濯龙门外主家亲，鸣凤楼中天上人。
自有金杯迎甲夜，还将绮席代阳春。



   卷三  41 【苑中遇雪应制】沈佺期 

北阙彤云掩曙霞，东风吹雪舞仙家。
琼章定少千人和，银树长芳六出花。



   卷三  42 【饯唐永昌（一作饯唐郎中洛阳令）】沈佺期 

洛阳旧有神明宰，辇毂由来天地中。
馀邑政成何足贵，因君取则四方同。



   卷三  43 【狱中闻驾幸长安二首】沈佺期 

传闻圣旨向秦京，谁念羁囚滞洛城。
扈从由来是方朔，为申冤气在长平。

无事今朝来下狱，谁期十月是横河。
君看鹰隼俱堪击，为报蜘蛛收网罗。



   卷三  44 【邙山】沈佺期 

北邙山上列坟茔，万古千秋对洛城。
城中日夕歌钟起，山上唯闻松柏声。



   卷三  45 【句】沈佺期 

周原五稼起，云海百川归。愿此零陵燕，长随征旆飞。
（《春雨》。《诗式》）




