---
title: 王昌龄诗集
date: 2022-02-28
tags:
 - 王昌龄诗集
categories:
 - 电子书
---



 卷一    1 【变行路难】王昌龄 

向晚横吹悲，风动马嘶合。前驱引旗节，千里阵云匝。
单于下阴山，砂砾空飒飒。封侯取一战，岂复念闺阁。 

   卷一    2 【塞下曲四首】王昌龄 

蝉鸣空桑林，八月萧关道。出塞入塞寒，处处黄芦草。
从来幽并客，皆共尘沙老。莫学游侠儿，矜夸紫骝好。

饮马渡秋水，水寒风似刀。平沙日未没，黯黯见临洮。
昔日长城战，咸言意气高。黄尘足今古，白骨乱蓬蒿。

奉诏甘泉宫，总征天下兵。朝廷备礼出，郡国豫郊迎。
纷纷几万人，去者无全生。臣愿节宫厩，分以赐边城。

边头何惨惨，已葬霍将军。部曲皆相吊，燕南代北闻。
功勋多被黜，兵马亦寻分。更遣黄龙戍，唯当哭塞云。



   卷一    3 【塞上曲】王昌龄 

秋风夜渡河，吹却雁门桑。遥见胡地猎，鞴马宿严霜。
五道分兵去，孤军百战场。功多翻下狱，士卒但心伤。 

   卷一    4 【从军行二首】王昌龄 

向夕临大荒，朔风轸归虑。平沙万里馀，飞鸟宿何处。
虏骑猎长原，翩翩傍河去。边声摇白草，海气生黄雾。
百战苦风尘，十年履霜露。虽投定远笔，未坐将军树。
早知行路难，悔不理章句。
秋草马蹄轻，角弓持弦急。去为龙城战，正值胡兵袭。
军气横大荒，战酣日将入。长风金鼓动，白露铁衣湿。
四起愁边声，南庭时伫立。断蓬孤自转，寒雁飞相及。
万里云沙涨，平原冰霰涩。惟闻汉使还，独向刀环泣。



   卷一    5 【少年行二首】王昌龄 

西陵侠少年，送客短长亭。青槐夹两道，白马如流星。
闻道羽书急，单于寇井陉。气高轻赴难，谁顾燕山铭。
走马远相寻，西楼下夕阴。结交期一剑，留意赠千金。
高阁歌声远，重门柳色深。夜阑须尽饮，莫负百年心。


   卷一    6 【长歌行】王昌龄 

旷野饶悲风，飕飕黄蒿草。系马倚白杨，谁知我怀抱。
所是同袍者，相逢尽衰老。北登汉家陵，南望长安道。
下有枯树根，上有鼯鼠窠。高皇子孙尽，千载无人过。
宝玉频发掘，精灵其奈何。人生须达命，有酒且长歌。



   卷一    7 【悲哉行】王昌龄 

勿听白头吟，人间易忧怨。若非沧浪子，安得从所愿。
北上太行山，临风阅吹万。长云数千里，倏忽还肤寸。
观其微灭时，精意莫能论。百年不容息，是处生意蔓。
始悟海上人，辞君永飞遁。



   卷一    8 【古意】王昌龄 

桃花四面发，桃叶一枝开。欲暮黄鹂啭，伤心玉镜台。
清筝向明月，半夜春风来。



   卷一    9 【放歌行】王昌龄 

南渡洛阳津，西望十二楼。明堂坐天子，月朔朝诸侯。
清乐动千门，皇风被九州。庆云从东来，泱漭抱日流。
升平贵论道，文墨将何求。有诏征草泽，微诚将献谋。
冠冕如星罗，拜揖曹与周。望尘非吾事，入赋且迟留。
幸蒙国士识，因脱负薪裘。今者放歌行，以慰梁甫愁。
但营数斗禄，奉养每丰羞。若得金膏遂，飞云亦可俦。


   卷一    10 【越女（《乐府诗集》作《采莲曲》）】王昌龄 

越女作桂舟，还将桂为楫。湖上水渺漫，清江不可涉。
摘取芙蓉花，莫摘芙蓉叶。将归问夫婿，颜色何如妾。



   卷一    11 【郑县宿陶太公馆中赠冯六元二】王昌龄 

儒有轻王侯，脱略当世务。本家蓝田下，非为渔弋故。
无何困躬耕，且欲驰永路。幽居与君近，出谷同所骛。
昨日辞石门，五年变秋露。云龙未相感，干谒亦已屡。
子为黄绶羁，余忝蓬山顾。京门望西岳，百里见郊树。
飞雨祠上来，霭然关中暮。驱车郑城宿，秉烛论往素。
山月出华阴，开此河渚雾。清光比故人，豁达展心晤。
冯公尚戢翼，元子仍跼步。拂衣易为高，沦迹难有趣。
张范善终始，吾等岂不慕。罢酒当凉风，屈伸备冥数。


   卷一    12 【听弹风入松阕赠杨补阙】王昌龄 

商风入我弦，夜竹深有露。弦悲与林寂，清景不可度。
寥落幽居心，飕飗青松树。松风吹草白，溪水寒日暮。
声意去复还，九变待一顾。空山多雨雪，独立君始悟。


   卷一    13 【缑氏尉沈兴宗置酒南溪留赠】王昌龄 

林色与溪古，深篁引幽翠。山尊在渔舟，棹月情已醉。
始穷清源口，壑绝人境异。春泉滴空崖，萌草拆阴地。
久之风榛寂，远闻樵声至。海雁时独飞，永然沧洲意。
古时青冥客，灭迹沦一尉。吾子踌躇心，岂其纷埃事。
缑峰信所克，济北余乃遂。齐物意已会，息肩理犹未。
卷舒形性表，脱略贤哲议。仲月期角巾，饭僧嵩阳寺。



   卷一    14 【为张僓赠阎使臣】王昌龄 

哀哀献玉人，楚国同悲辛。泣尽继以血，何由辨其真。
赖承琢磨惠，复使光辉新。犹畏谗口疾，弃之如埃尘。 

   卷一    15 【赠史昭】王昌龄 

东林月未升，廓落星与汉。是夕鸿始来，斋中起长叹。
怀哉望南浦，眇然夜将半。但有秋水声，愁使心神乱。
握中何为赠，瑶草已衰散。海鳞未化时，各在天一岸。 

   卷一    16 【秋山寄陈谠言】王昌龄 

岩间寒事早，众山木已黄。北风何萧萧，兹夕露为霜。
感激未能寐，中宵时慨慷。黄虫初悲鸣，玄鸟去我梁。
独卧时易晚，离群情更伤。思君若不及，鸿雁今南翔。 

   卷一    17 【出郴山口至叠石湾野人室中寄张十一】王昌龄 

槠楠无冬春，柯叶连峰稠。阴壁下苍黑，烟含清江楼。
景开独沿曳，响答随兴酬。旦夕望吾友，如何迅孤舟。
叠沙积为岗，崩剥雨露幽。石脉尽横亘，潜潭何时流。
既见万古色，颇尽一物由。永与世人远，气还草木收。
盈缩理无馀，今往何必忧。郴土群山高，耆老如中州。
孰云议舛降，岂是娱宦游。阴火昔所伏，丹砂将尔谋。
昨临苏耽井，复向衡阳求。同疚来相依，脱身当有筹。
数月乃离居，风湍成阻修。野人善竹器，童子能溪讴。
寒月波荡漾，羁鸿去悠悠。 

   卷一    18 【宿灞上寄侍御玙弟】王昌龄 

独饮灞上亭，寒山青门外。长云骤落日，桑枣寂已晦。
古人驱驰者，宿此凡几代。佐邑由东南，岂不知进退。
吾宗秉全璞，楚得璆琳最。茅山就一征，柏署起三载。
道契非物理，神交无留碍。知我沧溟心，脱略腐儒辈。
孟冬銮舆出，阳谷群臣会。半夜驰道喧，五侯拥轩盖。
是时燕齐客，献术蓬瀛内。甚悦我皇心，得与王母对。
贱臣欲干谒，稽首期殒碎。哲弟感我情，问易穷否泰。
良马足尚踠，宝刀光未淬。昨闻羽书飞，兵气连朔塞。
诸将多失律，庙堂始追悔。安能召书生，愿得论要害。
戎夷非草木，侵逐使狼狈。虽有屠城功，亦有降虏辈。
兵粮如山积，恩泽如雨霈。羸卒不可兴，碛地无足爱。
若用匹夫策，坐令军围溃。不费黄金资，宁求白璧赉。
明主忧既远，边事亦可大。荷宠务推诚，离言深慷慨。
霜摇直指草，烛引明光珮。公论日夕阻，朝廷蹉跎会。
孤城海门月，万里流光带。不应百尺松，空老钟山霭。


   卷一    19 【次汝中寄河南陈赞府】王昌龄 

汝山方联延，伊水才明灭。遥见入楚云，又此空馆月。
纷然驰梦想，不谓远离别。京邑多欢娱，衡湘暂沿越。
明湖春草遍，秋桂白花发。岂惟长思君，日夕在魏阙。


   卷一    20 【同从弟销南斋玩月忆山阴崔少府】王昌龄 

高卧南斋时，开帷月初吐。清辉淡水木，演漾在窗户。
苒苒几盈虚，澄澄变今古。美人清江畔，是夜越吟苦。
千里其如何，微风吹兰杜。 

   卷一    21 【代扶风主人答】王昌龄 

杀气凝不流，风悲日彩寒。浮埃起四远，游子弥不欢。
依然宿扶风，沽酒聊自宽。寸心亦未理，长铗谁能弹。
主人就我饮，对我还慨叹。便泣数行泪，因歌行路难。
十五役边地，三回讨楼兰。连年不解甲，积日无所餐。
将军降匈奴，国使没桑干。去时三十万，独自还长安。
不信沙场苦，君看刀箭瘢。乡亲悉零落，冢墓亦摧残。
仰攀青松枝，恸绝伤心肝。禽兽悲不去，路傍谁忍看。
幸逢休明代，寰宇静波澜。老马思伏枥，长鸣力已殚。
少年与运会，何事发悲端。天子初封禅，贤良刷羽翰。
三边悉如此，否泰亦须观。 

   卷一    22 【酬鸿胪裴主簿雨后北楼见赠（一作高適诗）】王昌龄 

暮霞照新晴，归云犹相逐。有怀晨昏暇，想见登眺目。
问礼侍彤襜，题诗访茅屋。高楼多古今，陈事满陵谷。
地久微子封，台馀孝王筑。裴回顾霄汉，豁达俯川陆。
远水对孤城，长天向乔木。公门何清静，列戟森已肃。
不叹携手稀，常思著鞭速。终当拂羽翰，轻举随鸿鹄。



   卷一    23 【送任五之桂林】王昌龄 

楚客醉孤舟，越水将引棹。山为两乡别，月带千里貌。
羁谴同缯纶，僻幽闻虎豹。桂林寒色在，苦节知所效。


   卷一    24 【山中别庞十】王昌龄 

幽娟松筱径，月出寒蝉鸣。散发卧其下，谁知孤隐情。
吟时白云合，钓处玄潭清。琼树方杳霭，凤兮保其贞。



   卷一    25 【留别伊阙张少府郭大都尉】王昌龄 

迁客就一醉，主人空金罍。江湖青山底，欲去仍裴回。
郭侯未相识，策马伊川来。把手相劝勉，不应老尘埃。
孟阳逢山旧，仙馆留清才。日晚劝趣别，风长云逐开。
幸随板舆远，负谴何忧哉。唯有仗忠信，音书报云雷。


   卷一    26 【送韦十二兵曹】王昌龄 

县职如长缨，终日检我身。平明趋郡府，不得展故人。
故人念江湖，富贵如埃尘。迹在戎府掾，心游天台春。
独立浦边鹤，白云长相亲。南风忽至吴，分散还入秦。
寒夜天光白，海净月色真。对坐论岁暮，弦悲岂无因。
平生驰驱分，非谓杯酒仁。出处两不合，忠贞何由伸。
看君孤舟去，且欲歌垂纶。 

   卷一    27 【东京府县诸公与綦毋潜李颀相送至白马寺宿】王昌龄 

鞍马上东门，裴回入孤舟。贤豪相追送，即棹千里流。
赤岸落日在，空波微烟收。薄宦忘机括，醉来即淹留。
月明见古寺，林外登高楼。南风开长廊，夏夜如凉秋。
江月照吴县，西归梦中游。 

   卷一    28 【送东林廉上人归庐山】王昌龄 

石溪流已乱，苔径人渐微。日暮东林下，山僧还独归。
昔为庐峰意，况与远公违。道性深寂寞，世情多是非。
会寻名山去，岂复望清辉。 

   卷一    29 【留别武陵袁丞】王昌龄 

皇恩暂迁谪，待罪逢知己。从此武陵溪，孤舟二千里。
桃花遗古岸，金涧流春水。谁识马将军，忠贞抱生死。



   卷一    30 【别刘谞】王昌龄 

天地寒更雨，苍茫楚城阴。一尊广陵酒，十载衡阳心。
倚仗不可料，悲欢岂易寻。相逢成远别，后会何如今。
身在江海上，云连京国深。行当务功业，策马何駸駸。



   卷一    31 【岳阳别李十七越宾】王昌龄 

相逢楚水寒，舟在洞庭驿。具陈江波事，不异沦弃迹。
杉上秋雨声，悲切蒹葭夕。弹琴收馀响，来送千里客。
平明孤帆心，岁晚济代策。时在身未充，潇湘不盈画。
湖小洲渚联，澹淡烟景碧。鱼鳖自有性，龟龙无能易。
谴黜同所安，风土任所适。闭门观玄化，携手遗损益。



   卷一    32 【留别岑参兄弟】王昌龄 

江城建业楼，山尽沧海头。副职守兹县，东南棹孤舟。
长安故人宅，秣马经前秋。便以风雪暮，还为纵饮留。
貂蝉七叶贵，鸿鹄万里游。何必念钟鼎，所在烹肥牛。
为君啸一曲，且莫弹箜篌。徒见枯者艳，谁言直如钩。
岑家双琼树，腾光难为俦。谁言青门悲，俯期吴山幽。
日西石门峤，月吐金陵洲。追随探灵怪，岂不骄王侯。


   卷一    33 【送刘昚虚归取宏词解】王昌龄 

太清闻海鹤，游子引乡眄。声随羽仪远，势与归云便。
青桂春再荣，白云暮来变。迁飞在礼仪，岂复泪如霰。



   卷一    34 【巴陵别刘处士】王昌龄 

刘生隐岳阳，心远洞庭水。偃帆入山郭，一宿楚云里。
竹映秋馆深，月寒江风起。烟波桂阳接，日夕数千里。
袅袅清夜猿，孤舟坐如此。湘中有来雁，雨雪候音旨。



   卷一    35 【宿裴氏山庄】王昌龄 

苍苍竹林暮，吾亦知所投。静坐山斋月，清溪闻远流。
西峰下微雨，向晓白云收。遂解尘中组，终南春可游。 

   卷一    36 【淇上酬薛据兼寄郭微（一作高適诗）】王昌龄 

自从别京华，我心乃萧索。十年守章句，万里空寥落。
北上登蓟门，茫茫见沙漠。倚剑对风尘，慨然思卫霍。
拂衣去燕赵，驱马怅不乐。天长沧洲路，日暮邯郸郭。
酒肆或淹留，渔泽屡栖泊。独行备艰难，孰辞干鼎镬。
皇情念淳古，时俗何浮薄。理道须任贤，安人在求瘼。
故交负奇才，逸气包謇谔。隐轸经济策，纵横建安作。
才望忽先鸣，风期无宿诺。飘飖劳州县，迢递限言谑。
东驰眇贝丘，西顾弥虢略。淇水徒自深，浮云不堪托。
吾谋适可用，天道岂辽廓。不然买山田，一身与耕凿。



卷二     1 【咏史】王昌龄 

荷畚至洛阳，杖策游北门。天下尽兵甲，豺狼满中原。
明夷方遘患，顾我徒崩奔。自惭菲薄才，误蒙国士恩。
位重任亦重，时危志弥敦。西北未及终，东南不可吞。
进则耻保躬，退乃为触藩。叹息嵩山老，而后知其尊。 

   卷二     2 【杂兴】王昌龄 

握中铜匕首，粉锉楚山铁。义士频报雠，杀人不曾缺。
可悲燕丹事，终被狼虎灭。一举无两全，荆轲遂为血。
诚知匹夫勇，何取万人杰。无道吞诸侯，坐见九州裂。 

   卷二     3 【秋兴】王昌龄 

日暮西北堂，凉风洗修木。著书在南窗，门馆常肃肃。
苔草延古意，视听转幽独。或问余所营，刈黍就寒谷。



   卷二     4 【斋心】王昌龄 

女萝覆石壁，溪水幽濛胧。紫葛蔓黄花，娟娟寒露中。
朝饮花上露，夜卧松下风。云英化为水，光采与我同。
日月荡精魄，寥寥天宇空。



   卷二     5 【独游】王昌龄 

林卧情每闲，独游景常晏。时从灞陵下，垂钓往南涧。
手携双鲤鱼，目送千里雁。悟彼飞有适，知此罹忧患。
放之清冷泉，因得省疏慢。永怀青岑客，回首白云间。
神超物无违，岂系名与宦。



   卷二     6 【香积寺礼拜万回平等二圣僧塔】王昌龄 

真无御化来，借有乘化归。如彼双塔内，孰能知是非。
愚也骇苍生，圣哉为帝师。当为时世出，不由天地资。
万回主此方，平等性无违。今我一礼心，亿劫同不移。
肃肃松柏下，诸天来有时。 

   卷二     7 【就道士问周易参同契】王昌龄 

仙人骑白鹿，发短耳何长。时余采菖蒲，忽见嵩之阳。
稽首求丹经，乃出怀中方。披读了不悟，归来问嵇康。
嗟余无道骨，发我入太行。 

   卷二     8 【诸官游招隐寺】王昌龄 

山馆人已空，青萝换风雨。自从永明世，月向龙宫吐。
凿井长幽泉，白云今如古。应真坐松柏，锡杖挂窗户。
口云七十馀，能救诸有苦。回指岩树花，如闻道场鼓。
金色身坏灭，真如性无主。僚友同一心，清光遣谁取。


   卷二     9 【宴南亭】王昌龄 

寒江映村林，亭上纳鲜洁。楚客共闲饮，静坐金管阕。
酣竟日入山，暝来云归穴。城楼空杳霭，猿鸟备清切。
物状如丝纶，上心为予决。访君东溪事，早晚樵路绝。


   卷二     10 【何九于客舍集】王昌龄 

客有住桂阳，亦如巢林鸟。罍觞且终宴，功业会未了。
山月空霁时，江明高楼晓。门前泊舟楫，行次入松筱。
此意投赠君，沧波风袅袅。 

   卷二     11 【洛阳尉刘晏与府掾诸公茶集天宫寺岸道上人房】王昌龄 

良友呼我宿，月明悬天宫。道安风尘外，洒扫青林中。
削去府县理，豁然神机空。自从三湘还，始得今夕同。
旧居太行北，远宦沧溟东。各有四方事，白云处处通。


   卷二     12 【观江淮名胜图】王昌龄 

刻意吟云山，尤知隐沦妙。远公何为者，再诣临海峤。
而我高其风，披图得遗照。援毫无逃境，遂展千里眺。
淡扫荆门烟，明标赤城烧。青葱林间岭，隐见淮海徼。
但指香炉顶，无闻白猿啸。沙门既云灭，独往岂殊调。
感对怀拂衣，胡宁事渔钓。安期始遗舄，千古谢荣耀。
投迹庶可齐，沧浪有孤棹。 

   卷二     13 【灞上闲居】王昌龄 

鸿都有归客，偃卧滋阳村。轩冕无枉顾，清川照我门。
空林网夕阳，寒鸟赴荒园。廓落时得意，怀哉莫与言。
庭前有孤鹤，欲啄常翩翻。为我衔素书，吊彼颜与原。
二君既不朽，所以慰其魂。 

   卷二     14 【风凉原上作】王昌龄 

阴岑宿云归，烟雾湿松柏。风凄日初晓，下岭望川泽。
远山无晦明，秋水千里白。佳气盘未央，圣人在凝碧。
关门阻天下，信是帝王宅。海内方晏然，庙堂有奇策。
时贞守全运，罢去游说客。予忝兰台人，幽寻免贻责。



   卷二     15 【裴六书堂】王昌龄 

闲堂闭空阴，竹林但清响。窗下长啸客，区中无遗想。
经纶精微言，兼济当独往。 

   卷二     16 【江上闻笛】王昌龄 

横笛怨江月，扁舟何处寻。声长楚山外，曲绕胡关深。
相去万馀里，遥传此夜心。寥寥浦溆寒，响尽惟幽林。
不知谁家子，复奏邯郸音。水客皆拥棹，空霜遂盈襟。
羸马望北走，迁人悲越吟。何当边草白，旌节陇城阴。



   卷二     17 【太湖秋夕】王昌龄 

水宿烟雨寒，洞庭霜落微。月明移舟去，夜静魂梦归。
暗觉海风度，萧萧闻雁飞。 

   卷二     18 【赵十四兄见访】王昌龄 

客来舒长簟，开閤延清风。但有无弦琴，共君尽尊中。
晚来常读易，顷者欲还嵩。世事何须道，黄精且养蒙。
嵇康殊寡识，张翰独知终。忽忆鲈鱼鲙，扁舟往江东。


   卷二     19 【过华阴】王昌龄 

云起太华山，云山互明灭。东峰始含景，了了见松雪。
羁人感幽栖，窅映转奇绝。欣然忘所疲，永望吟不辍。
信宿百馀里，出关玩新月。何意昨来心，遇物遂迁别。
人生屡如此，何以肆愉悦。



   卷二     20 【九江口作】王昌龄 

漭漭江势阔，雨开浔阳秋。驿门是高岸，望尽黄芦洲。
水与五溪合，心期万里游。明时无弃才，谪去随孤舟。
鸷鸟立寒木，丈夫佩吴钩。何当报君恩，却系单于头。



   卷二     21 【大梁途中作】王昌龄 

怏怏步长道，客行渺无端。郊原欲下雪，天地棱棱寒。
当时每酣醉，不觉行路难。今日无酒钱，凄惶向谁叹。


   卷二     22 【途中作】王昌龄 

游人愁岁晏，早起遵王畿。坠叶吹未晓，疏林月微微。
惊禽栖不定，寒兽相因依。叹此霜露下，复闻鸿雁飞。
渺然江南意，惜与中途违。羁旅悲壮发，别离念征衣。
永图岂劳止，明节期所归。宁厌楚山曲，无人长掩扉。



   卷二     23 【山行入泾州】王昌龄 

倦此山路长，停骖问宾御。林峦信回惑，白日落何处。
徙倚望长风，滔滔引归虑。微雨随云收，濛濛傍山去。
西临有边邑，北走尽亭戍。泾水横白烟，州城隐寒树。
所嗟异风俗，已自少情趣。岂伊怀土多，触目忻所遇。 

   卷二     24 【小敷谷龙潭祠作】王昌龄 

崖谷喷疾流，地中有雷集。百泉势相荡，巨石皆却立。
跳波沸峥嵘，深处不可挹。昏为蛟龙怒，清见云雨入。
灵怪崇偏祠，废兴自兹邑。沉淫顷多昧，檐宇遂不葺。
吾闻被明典，盛德惟世及。生人载山川，血食报原隰。
岂伊骇微险，将以循甿揖。□飞振吕梁，忠信亦我习。
波流浸已广，悔吝在所汲。溪水有清源，褰裳靡沾湿。



   卷二     25 【段宥厅孤桐】王昌龄 

凤凰所宿处，月映孤桐寒。槁叶零落尽，空柯苍翠残。
虚心谁能见，直影非无端。响发调尚苦，清商劳一弹。


   卷二     26 【琴】王昌龄 

孤桐秘虚鸣，朴素传幽真。仿佛弦指外，遂见初古人。
意远风雪苦，时来江山春。高宴未终曲，谁能辨经纶。



   卷二     27 【初日】王昌龄 

初日净金闺，先照床前暖。斜光入罗幕，稍稍亲丝管。
云发不能梳，杨花更吹满。



   卷二     28 【失题】王昌龄 

奸雄乃得志，遂使群心摇。赤风荡中原，烈火无遗巢。
一人计不用，万里空萧条。



   卷二     29 【赠宇文中丞（本畅当诗）】王昌龄 

仆本濩落人，辱当州郡使。量力颇及早，谢归今即已。
萧萧若凌虚，衿带顷消靡。车服卒然来，涔阳作游子。
郁郁寡开颜，默默独行李。忽逢平生友，一笑方在此。
秋清宁风日，楚思浩云水。为语弋林者，冥冥鸿远矣。 

   卷二     30 【箜篌引】王昌龄 

卢谿郡南夜泊舟，夜闻两岸羌戎讴，其时月黑猿啾啾。
微雨沾衣令人愁，有一迁客登高楼，不言不寐弹箜篌。
弹作蓟门桑叶秋，风沙飒飒青冢头，将军铁骢汗血流。
深入匈奴战未休，黄旗一点兵马收，乱杀胡人积如丘。
疮病驱来配边州，仍披漠北羔羊裘，颜色饥枯掩面羞。
眼眶泪滴深两眸，思还本乡食牦牛，欲语不得指咽喉。
或有强壮能咿嚘，意说被他边将雠，五世属藩汉主留。
碧毛毡帐河曲游，橐驼五万部落稠，敕赐飞凤金兜鍪。
为君百战如过筹，静扫阴山无鸟投，家藏铁券特承优。
黄金千斤不称求，九族分离作楚囚，深溪寂寞弦苦幽。
草木悲感声飕飗，仆本东山为国忧，明光殿前论九畴。
簏读兵书尽冥搜，为君掌上施权谋，洞晓山川无与俦。
紫宸诏发远怀柔，摇笔飞霜如夺钩，鬼神不得知其由。
怜爱苍生比蚍蜉，朔河屯兵须渐抽，尽遣降来拜御沟。
便令海内休戈矛，何用班超定远侯，史臣书之得已不。 

   卷二     31 【乌栖曲】王昌龄 

白马逐朱车，黄昏入狭邪。柳树乌争宿，
争枝未得飞上屋。东房少妇婿从军，每听乌啼知夜分。



   卷二     32 【城傍曲】王昌龄 

秋风鸣桑条，草白狐兔骄。邯郸饮来酒未消，
城北原平掣皂雕。射杀空营两腾虎，回身却月佩弓弰。


   卷二     33 【行路难】王昌龄 

双丝作绠系银瓶，百尺寒泉辘轳上。悬丝一绝不可望，
似妾倾心在君掌。人生意气好迁捐，只重狂花不重贤。
宴罢调筝奏离鹤，回娇转盼泣君前。君不见，眼前事，
岂保须臾心勿异。西山日下雨足稀，侧有浮云无所寄。
但愿莫忘前者言，锉骨黄尘亦无愧。行路难，劝君酒，
莫辞烦，美酒千钟犹可尽，心中片愧何可论。
一闻汉主思故剑，使妾长嗟万古魂。


   卷二     34 【奉赠张荆州】王昌龄 

祝融之峰紫云衔，翠如何其雪崭岩。邑西有路缘石壁，
我欲从之卧穹嵌。鱼有心兮脱网罟，江无人兮鸣枫杉。
王君飞舄仍未去，苏耽宅中意遥缄。


卷三     1 【驾出长安（一作宋之问诗）】王昌龄 

圣德超千古，皇风扇九围。天回万象出，驾动六龙飞。
淑气来黄道，祥云覆紫微。太平多扈从，文物有光辉。


   卷三     2 【驾幸河东】王昌龄 

晋水千庐合，汾桥万国从。开唐天业盛，入沛圣恩浓。
下辇回三象，题碑任六龙。睿明悬日月，千岁此时逢。



   卷三     3 【胡笳曲】王昌龄 

城南虏已合，一夜几重围。自有金笳引，能沾出塞衣。
听临关月苦，清入海风微。三奏高楼晓，胡人掩涕归。 

   卷三     4 【潞府客亭寄崔凤童】王昌龄 

萧条郡城闭，旅馆空寒烟。秋月对愁客，山钟摇暮天。
新知偶相访，斗酒情依然。一宿阻长会，清风徒满川。



   卷三     5 【和振上人秋夜怀士会】王昌龄 

白露伤草木，山风吹夜寒。遥林梦亲友，高兴发云端。
郭外秋声急，城边月色残。瑶琴多远思，更为客中弹。


   卷三     6 【送李擢游江东】王昌龄 

清洛日夜涨，微风引孤舟。离肠便千里，远梦生江楼。
楚国橙橘暗，吴门烟雨愁。东南具今古，归望山云秋。



   卷三     7 【沙苑南渡头】王昌龄 

秋雾连云白，归心浦溆悬。津人空守缆，村馆复临川。
篷隔苍茫雨，波连演漾田。孤舟未得济，入梦在何年。 

   卷三     8 【客广陵】王昌龄 

楼头广陵近，九月在南徐。秋色明海县，寒烟生里闾。
夜帆归楚客，昨日度江书。为问易名叟，垂纶不见鱼。



   卷三     9 【静法师东斋】王昌龄 

筑室在人境，遂得真隐情。春尽草木变，雨来池馆清。
琴书全雅道，视听已无生。闭户脱三界，白云自虚盈。


   卷三     10 【素上人影塔】王昌龄 

物化同枯木，希夷明月珠。本来生灭尽，何者是虚无。
一坐看如故，千龄独向隅。至人非别有，方外不应殊。



   卷三     11 【遇薛明府谒聪上人】王昌龄 

欣逢柏梁故，共谒聪公禅。石室无人到，绳床见虎眠。
阴崖常抱雪，枯涧为生泉。出处虽云异，同欢在法筵。 

   卷三     12 【谒焦炼师】王昌龄 

中峰青苔壁，一点云生时。岂意石堂里，得逢焦炼师。
炉香净琴案，松影闲瑶墀。拜受长年药，翩翻西海期。



   卷三     13 【宿京江口期刘昚虚不至】王昌龄 

霜天起长望，残月生海门。风静夜潮满，城高寒气昏。
故人何寂寞，久已乖清言。明发不能寐，徒盈江上尊。


   卷三     14 【寒食即事】王昌龄 

晋阳寒食地，风俗旧来传。雨灭龙蛇火，春生鸿雁天。
泣多流水涨，歌发舞云旋。西见之推庙，空为人所怜。



   卷三     15 【九日登高】王昌龄 

青山远近带皇州，霁景重阳上北楼。雨歇亭皋仙菊润，
霜飞天苑御梨秋。茱萸插鬓花宜寿，翡翠横钗舞作愁。
谩说陶潜篱下醉，何曾得见此风流。



   卷三     16 【万岁楼】王昌龄 

江上巍巍万岁楼，不知经历几千秋。年年喜见山长在，
日日悲看水独流。猿狖何曾离暮岭，鸬鹚空自泛寒洲。
谁堪登望云烟里，向晚茫茫发旅愁。



   卷三     17 【夏月花萼楼酺宴应制】王昌龄 

土德三元正，尧心万国同。汾阴备冬礼，长乐应和风。
赐庆垂天泽，流欢旧渚宫。楼台生海上，箫鼓出天中。
雾晓筵初接，宵长曲未终。雨随青幕合，月照舞罗空。
玉陛分朝列，文章发圣聪。愚臣忝书赋，歌咏颂丝桐。


   卷三     18 【送欧阳会稽之任】王昌龄 

怀禄贵心赏，东流山水长。官移会稽郡，地迩上虞乡。
缓带屏纷杂，渔舟临讼堂。逶迤回溪趣，猿啸飞鸟行。
万室霁朝雨，千峰迎夕阳。辉辉远洲映，暧暧澄湖光。
白发有高士，青春期上皇。应须枉车歇，为我访荷裳。



   卷三     19 【同王维集青龙寺昙壁上人兄院五韵】王昌龄 

本来清净所，竹树引幽阴。檐外含山翠，人间出世心。
圆通无有象，圣境不能侵。真是吾兄法，何妨友弟深。
天香自然会，灵异识钟音。



   卷三     20 【东溪玩月（一作王维诗）】王昌龄 

月从断山口，遥吐柴门端。万木分空霁，流阴中夜攒。
光连虚象白，气与风露寒。谷静秋泉响，岩深青霭残。
澄清入幽梦，破影抱空峦。恍惚琴窗里，松溪晓思难。

 
 
