---
title: 王之涣诗集
date: 2022-02-28
tags:
 - 王之涣诗集
categories:
 - 电子书
---



 卷一1 【登鹳雀楼（一作朱斌诗）】王之涣 

白日依山尽，黄河入海流。欲穷千里目，更上一层楼。 

   卷一2 【送别】王之涣 

杨柳东风树，青青夹御河。近来攀折苦，应为别离多。


   卷一3 【凉州词二首】王之涣 

黄河远上白云间，一片孤城万仞山。
羌笛何须怨杨柳，春光不度玉门关。

单于北望拂云堆，杀马登坛祭几回。
汉家天子今神武，不肯和亲归去来。



   卷一4 【宴词】王之涣 

长堤春水绿悠悠，畎入漳河一道流。
莫听声声催去棹，桃溪浅处不胜舟。



   卷一5 【九日送别】王之涣 

蓟庭萧瑟故人稀，何处登高且送归。
今日暂同芳菊酒，明朝应作断蓬飞。



   卷一6 【晚秋石门礼拜（一作礼佛）】阎防 

轻策临绝壁，招提谒金仙。舟车无由径，岩峤乃属天。
踯躅淹昃景，夷犹望新弦。石门变暝色，谷口生人烟。
阳雁叫平楚，秋风急寒川。驰晖苦代谢，浮脆惭贞坚。
永欲卧丘壑，息心依梵筵。誓将历劫愿，无以外物牵。


   卷一7 【百丈谿新理茅茨读书】阎防 

浪迹弃人世，还山自幽独。始傍巢由踪，吾其获心曲。
荒庭何所有，老树半空腹。秋蜩鸣北林，暮鸟穿我屋。
栖迟乐遵渚，恬旷寡所欲。开卦推盈虚，散帙攻节目。
养闲度人事，达命知止足。不学东周儒，俟时劳伐辐。



   卷一8 【宿岸道人精舍】阎防 

早岁参道风，放情入寥廓。重因息心侣，遂果岩下诺。
敛迹辞人间，杜门守寂寞。秋风翦兰蕙，霜气冷淙壑。
山牖见然灯，竹房闻捣药。愿言舍尘事，所趣非龙蠖。



   卷一9 【夕次鹿门山作】阎防 

庞公嘉遁所，浪迹难追攀。浮舟暝始至，抱杖聊自闲。
双岩开鹿门，百谷集珠湾。喷薄湍上水，舂容漂里山。
焦原不足险，梁壑未成艰。我行自春仲，夏鸟忽绵蛮。
蕙草色已晚，客心殊倦还。远游非避地，访道爱童颜。
安能徇机巧，争夺锥刀间。 

   卷一10 【与永乐诸公夜泛黄河作】阎防 

烟深载酒入，但觉暮川虚。映水见山火，鸣榔闻夜渔。
爱兹山水趣，忽与人世疏。无暇然官烛，中流有望舒。 

   卷一11 【句】阎防 

熊踞庭中树，龙蒸栋里云。 

   卷一12 【怀哉行】薛据 

明时无废人，广厦无弃材。良工不我顾，有用宁自媒。
怀策望君门，岁晏空迟回。秦城多车马，日夕飞尘埃。
伐鼓千门启，鸣珂双阙来。我闻雷雨施，天泽罔不该。
何意斯人徒，弃之如死灰。主好臣必效，时禁权不开。
俗流实骄矜，得志轻草莱。文王赖多士，汉帝资群才。
一言并拜相，片善咸居台。夫君何不遇，为泣黄金台。



   卷一13 【古兴】薛据 

日中望双阙，轩盖扬飞尘。鸣珮初罢朝，自言皆近臣。
光华满道路，意气安可亲。归来宴高堂，广筵罗八珍。
仆妾尽绮纨，歌舞夜达晨。四时固相代，谁能久要津。
已看覆前车，未见易后轮。丈夫须兼济，岂能乐一身。
君今皆得志，肯顾憔悴人。



   卷一14 【冬夜寓居寄储太祝（一作綦毋潜诗）】薛据 

自为洛阳客，夫子吾知音。爱义能下士，时人无此心。
奈何离居夜，巢鸟飞空林。愁坐至月上，复闻南邻砧。


   卷一15 【登秦望山】薛据 

南登秦望山，目极大海空。朝阳半荡漾，晃朗天水红。
谿壑争喷薄，江湖递交通。而多渔商客，不悟岁月穷。
振缗迎早潮，弭棹候长风。予本萍泛者，乘流任西东。
茫茫天际帆，栖泊何时同。将寻会稽迹，从此访任公。



   卷一16 【西陵口观海】薛据 

长江漫汤汤，近海势弥广。在昔胚浑凝，融为百川泱。
地形失端倪，天色灒滉漾。东南际万里，极目远无象。
山影乍浮沉，潮波忽来往。孤帆或不见，棹歌犹想像。
日暮长风起，客心空振荡。浦口霞未收，潭心月初上。
林屿几邅回，亭皋时偃仰。岁晏访蓬瀛，真游非外奖。



   卷一17 【题鹤林寺】薛据 

道门隐形胜，向背临法桥。松覆山殿冷，花藏溪路遥。
珊珊宝幡挂，焰焰明灯烧。迟日半空谷，春风连上潮。
少凭水木兴，暂忝身心调。愿谢携手客，兹山禅侣饶。



   卷一18 【初去郡斋书怀（一作初去郡书情）】薛据 

肃徒辞汝颍，怀古独凄然。尚想文王化，犹思巢父贤。
时移多谗巧，大道竟谁传。况是疾风起，悠悠旌旆悬。
征鸟无返翼，归流不停川。已经霜雪下，乃验松柏坚。
回首望城邑，迢迢间云烟。志士不伤物，小人皆自妍。
感时惟责己，在道非怨天。从此适乐土，东归知几年。



   卷一19 【出青门往南山下别业】薛据 

旧居在南山，夙驾自城阙。榛莽相蔽亏，去尔渐超忽。
散漫馀雪晴，苍茫季冬月。寒风吹长林，白日原上没。
怀抱旷莫伸，相知阻胡越。弱年好栖隐，炼药在岩窟。
及此离垢氛，兴来亦因物。末路期赤松，斯言庶不伐。 

   卷一20 【泊震泽口】薛据 

日落草木阴，舟徒泊江汜。苍茫万象开，合沓闻风水。
洄沿值渔翁，窈窕逢樵子。云开天宇静，月明照万里。
早雁湖上飞，晨钟海边起。独坐嗟远游，登岸望孤洲。
零落星欲尽，朣胧气渐收。行藏空自秉，智识仍未周。
伍胥既仗剑，范蠡亦乘流。歌竟鼓楫去，三江多客愁。


   卷一21 【题丹阳陶司马厅壁】薛据 

高鉴清洞彻，儒风入进难。诏书增宠命，才子益能官。
门带山光晚，城临江水寒。唯馀好文客，时得咏幽兰。



   卷一22 【古兴】薛据 

投珠恐见疑，抱玉但垂泣。道在君不举，功成叹何及。



   卷一23 【早发上东门（一作綦毋潜诗，题作落第后口号）】薛据 

十五能文西入秦，三十无家作路人。
时命不将明主合，布衣空惹洛阳尘。



   卷一24 【句】薛据 

省署开文苑，沧浪学钓翁。（《纪事》云：“此二句据
之诗也，子美怀据诗即用为句云：‘独当省署开文苑，
兼泛沧浪学钓翁’。”）

穷冬时短晷，日尽西南天。 

   卷一25 【秋夕会友】姚系 

倦客易相失，欢游无良辰。忽然一夕间，稍慰阖家贫。
白露下庭梧，孤琴始悲辛。回风入幽草，虫响满四邻。
会遇更何时，持杯重殷勤。 

   卷一26 【荆山独往】姚系 

宿昔山水上，抱琴聊踯躅。山远去难穷，琴悲多断续。
岩重丹阳树，泉咽闻阴谷。时下白云中，淹留秋水曲。
秋水石栏深，潺湲如喷玉。杂芳被阴岸，坠露方消绿。
恣此平生怀，独游还自足。



   卷一27 【五老峰大明观赠隐者】姚系 

云观此山北，与君携手稀。林端涉横水，洞口入斜晖。
颇觉鸾鹤迩，忽为烟雾飞。故人清和客，默会琴心微。
丹术幸可授，青龙当未归。悠悠平生意，此日复相违。



   卷一28 【送周愿判官归岭南】姚系 

早蝉望秋鸣，夜琴怨离声。眇然多异感，值子江山行。
由来重义人，感激事纵横。往复念遐阻，淹留慕平生。
晨奔九衢饯，暮始万里程。山驿风月榭，海门烟霞城。
易绡泉源近，拾翠沙溆明。兰蕙一为赠，贫交空复情。 

   卷一29 【送陆浑主簿赵宗儒之任】姚系 

山中眇然意，此意乃平生。常日望鸣皋，遥对洛阳城。
故人吏为隐，怀此若蓬瀛。夕气冒岩上，晨流泻岸明。
存亡区中事，影响羽人情。溪寂值猿下，云归闻鹤声。
及兹春始暮，花葛正明荣。会有携手日，悠悠去无程。



   卷一30 【杨参军庄送宇文邈】姚系 

秋云冒原隰，野鸟满林声。爱此田舍事，稽君车马程。
离堂惨不喧，脉脉复盈盈。兰叶一经霜，香销为赠轻。
灯光耿方寂，虫思隐馀清。相望忽无际，如含江海情。



   卷一31 【京西遇旧识兼送往陇西】姚系 

蝉鸣一何急，日暮秋风树。即此不胜愁，陇阴人更去。
相逢与相失，共是亡羊路。



   卷一32 【古别离】姚系 

凉风已袅袅，露重木兰枝。独上高楼望，行人远不知。
轻寒入洞户，明月满秋池。燕去鸿方至，年年是别离。



   卷一33 【野居池上看月】姚系 

悠然云间月，复此照池塘。泫露苍茫湿，沉波澹滟光。
应门当未曙，歌吹满昭阳。远近徒伤目，清辉霭自长。


   卷一34 【庭柳】姚系 

袅袅柳杨枝，当轩杂珮垂。交阴总共密，分条各自宜。
因依似永久，揽结更伤离。爱此阳春色，秋风莫遽吹。



   卷一35 【硖州旅舍奉怀苏州韦郎中（公频有尺书，颇积离乡之思）】令狐峘 

儒服学从政，遂为尘事婴。衔命东复西，孰堪异乡情。
怀禄且怀恩，策名敢逃名。羡彼农亩人，白首亲友并。
江山入秋气，草木凋晚荣。方塘寒露凝，旅管凉飙生。
懿交守东吴，梦想闻颂声。云水方浩浩，离忧何平时。


   卷一36 【释奠日国学观礼闻雅颂】令狐峘 

肃肃先师庙，依依胄子群。满庭陈旧礼，开户拜清芬。
万舞当华烛，箫韶入翠云。颂歌清晓听，雅吹度风闻。
澹泊调元气，中和美圣君。唯馀东鲁客，蹈舞向南熏。


