---
title: 韦应物诗集
date: 2022-02-28
tags:
 - 韦应物诗集
categories:
 - 电子书
---



卷一  1 【拟古诗十二首】韦应物 

辞君远行迈，饮此长恨端。已谓道里远，如何中险艰。
流水赴大壑，孤云还暮山。无情尚有归，行子何独难。
驱车背乡园，朔风卷行迹。严冬霜断肌，日入不遑息。
忧欢容发变，寒暑人事易。中心君讵知，冰玉徒贞白。

黄鸟何关关，幽兰亦靡靡。此时深闺妇，日照纱窗里。
娟娟双青娥，微微启玉齿。自惜桃李年，误身游侠子。
无事久离别，不知今生死。

峨峨高山巅，浼浼青川流。世人不自悟，驰谢如惊飍。
百金非所重，厚意良难得。旨酒亲与朋，芳年乐京国。
京城繁华地，轩盖凌晨出。垂杨十二衢，隐映金张室。
汉宫南北对，飞观齐白日。游泳属芳时，平生自云毕。
绮楼何氛氲，朝日正杲杲。四壁含清风，丹霞射其牖。
玉颜上哀啭，绝耳非世有。但感离恨情，不知谁家妇。
孤云忽无色，边马为回首。曲绝碧天高，馀声散秋草。
徘徊帷中意，独夜不堪守。思逐朔风翔，一去千里道。
嘉树蔼初绿，靡芜叶幽芳。君子不在赏，寄之云路长。
路长信难越，惜此芳时歇。孤鸟去不还，缄情向天末。
月满秋夜长，惊鸟号北林。天河横未落，斗柄当西南。
寒蛩悲洞房，好鸟无遗音。商飙一夕至，独宿怀重衾。
旧交日千里，隔我浮与沉。人生岂草木，寒暑移此心。

酒星非所酌，月桂不为食。虚薄空有名，为君长叹息。
兰蕙虽可怀，芳香与时息。岂如凌霜叶，岁暮蔼颜色。
折柔将有赠，延意千里客。草木知贱微，所贵寒不易。
神州高爽地，遐瞰靡不通。寒月野无绿，寥寥天宇空。
阴阳不停驭，贞脆各有终。汾沮何鄙俭，考槃何退穷。
反志解牵跼，无为尚劳躬。美人夺南国，一笑开芙蓉。
清镜理容发，褰帘出深重。艳曲呈皓齿，舞罗不堪风。
慊慊情有待，赠芳为我容。可嗟青楼月，流影君帷中。

春至林木变，洞房夕含清。单居谁能裁，好鸟对我鸣。
良人久燕赵，新爱移平生。别时双鸳绮，留此千恨情。
碧草生旧迹，绿琴歇芳声。思将魂梦欢，反侧寐不成。
揽衣迷所次，起望空前庭。孤影中自恻，不知双涕零。

秋天无留景，万物藏光辉。落叶随风起，愁人独何依。
华月屡圆缺，君还浩无期。如何雨绝天，一去音问违。

有客天一方，寄我孤桐琴。迢迢万里隔，托此传幽音。
冰霜中自结，龙凤相与吟。弦以明直道，漆以固交深。

白日淇上没，空闺生远愁。寸心不可限，淇水长悠悠。
芳树自妍芳，春禽自相求。徘徊东西厢，孤妾谁与俦。
年华逐丝泪，一落俱不收。



   卷一  2 【杂体五首】韦应物 

沉沉匣中镜，为此尘垢蚀。辉光何所如，月在云中黑。
南金既雕错，鞶带共辉饰。空存鉴物名，坐使妍蚩惑。
美人竭肝胆，思照冰玉色。自非磨莹工，日日空叹息。
古宅集祆鸟，群号枯树枝。黄昏窥人室，鬼物相与期。
居人不安寝，搏击思此时。岂无鹰与鹯，饱肉不肯飞。
既乖逐鸟节，空养凌云姿。孤负肉食恩，何异城上鸱。

春罗双鸳鸯，出自寒夜女。心精烟雾色，指历千万绪。
长安贵豪家，妖艳不可数。裁此百日功，唯将一朝舞。
舞罢复裁新，岂思劳者苦。
同声自相应，体质不必齐。谁知贾人铎，能使大乐谐。
铿锵发宫徵，和乐变其哀。人神既昭享，凤鸟亦下来。
岂非至贱物，一奏升天阶。物情苟有合，莫问玉与泥。

碌碌荆山璞，卞和献君门。荆璞非有求，和氏非有恩。
所献知国宝，至公不待言。是非吾欲默，此道今岂存。



   卷一  3 【与友生野饮效陶体】韦应物 

携酒花林下，前有千载坟。于时不共酌，奈此泉下人。
始自玩芳物，行当念徂春。聊舒远世踪，坐望还山云。
且遂一欢笑，焉知贱与贫。



   卷一  4 【效何水部二首】韦应物 

玉宇含清露，香笼散轻烟。应当结沉抱，难从兹夕眠。

夕漏起遥恨，虫响乱秋阴。反复相思字，中有故人心。


   卷一  5 【效陶彭泽】韦应物 

霜露悴百草，时菊独妍华。物性有如此，寒暑其奈何。
掇英泛浊醪，日入会田家。尽醉茅檐下，一生岂在多。



   卷一  6 【大梁亭会李四栖梧作】韦应物 

梁王昔爱才，千古化不泯。至今蓬池上，远集八方宾。
车马平明合，城郭满埃尘。逢君一相许，岂要平生亲。
入仕三十载，如何独未伸。英声久籍籍，台阁多故人。
置酒发清弹，相与乐佳辰。孤亭得长望，白日下广津。
富贵良可取，朅来西入秦。秋风旦夕起，安得客梁陈。



   卷一  7 【燕李录事】韦应物 

与君十五侍皇闱，晓拂炉烟上赤墀。花开汉苑经过处，
雪下骊山沐浴时。近臣零落今犹在，仙驾飘飖不可期。
此日相逢思旧日，一杯成喜亦成悲。



   卷一  8 【淮上喜会梁川故人】韦应物 

江汉曾为客，相逢每醉还。浮云一别后，流水十年间。
欢笑情如旧，萧疏鬓已斑。何因北归去，淮上对秋山。


   卷一  9 【扬州偶会前洛阳卢耿主簿（应物顷贰洛阳常有连骑之游）】韦应物 

楚塞故人稀，相逢本不期。犹存袖里字，忽怪鬓中丝。
客舍盈樽酒，江行满箧诗。更能连骑出，还似洛桥时。



   卷一  10 【贾常侍林亭燕集】韦应物 

高贤侍天陛，迹显心独幽。朱轩骛关右，池馆在东周。
缭绕接都城，氤氲望嵩丘。群公尽词客，方驾永日游。
朝旦气候佳，逍遥写烦忧。绿林蔼已布，华沼澹不流。
没露摘幽草，涉烟玩轻舟。圆荷既出水，广厦可淹留。
放神遗所拘，觥罚屡见酬。乐燕良未极，安知有沉浮。
醉罢各云散，何当复相求。



   卷一  11 【月下会徐十一草堂】韦应物 

空斋无一事，岸帻故人期。暂辍观书夜，还题玩月诗。
远钟高枕后，清露卷帘时。暗觉新秋近，残河欲曙迟。



   卷一  12 【移疾会诗客元生与释子法朗，因贻诸祠曹】韦应物 

对此嘉树林，独有戚戚颜。抱瘵知旷职，淹旬非乐闲。
释子来问讯，诗人亦扣关。道同意暂遣，客散疾徐还。
园径自幽静，玄蝉噪其间。高窗瞰远郊，暮色起秋山。
英曹幸休暇，悢悢心所攀。



   卷一  13 【慈恩伽蓝清会】韦应物 

素友俱薄世，屡招清景赏。鸣钟悟音闻，宿昔心已往。
重门相洞达，高宇亦遐朗。岚岭晓城分，清阴夏条长。
氲氛芳台馥，萧散竹池广。平荷随波泛，回飙激林响。
蔬食遵道侣，泊怀遗滞想。何彼尘昏人，区区在天壤。



   卷一  14 【夜偶诗客操公作】韦应物 

尘襟一潇洒，清夜得禅公。远自鹤林寺，了知人世空。
惊禽翻暗叶，流水注幽丛。多谢非玄度，聊将诗兴同。 

   卷一  15 【与韩库部会王祠曹宅作】韦应物 

闲门荫堤柳，秋渠含夕清。微风送荷气，坐客散尘缨。
守默共无吝，抱冲俱寡营。良时颇高会，琴酌共开情。



   卷一  16 【晦日处士叔园林燕集】韦应物 

遽看蓂叶尽，坐阙芳年赏。赖此林下期，清风涤烦想。
始萌动新煦，佳禽发幽响。岚岭对高斋，春流灌蔬壤。
樽酒遗形迹，道言屡开奖。幸蒙终夕欢，聊用税归鞅。



   卷一  17 【扈亭西陂燕赏】韦应物 

杲杲朝阳时，悠悠清陂望。嘉树始氤氲，春游方浩荡。
况逢文翰侣，爱此孤舟漾。绿野际遥波，横云分叠嶂。
公堂日为倦，幽襟自兹旷。有酒今满盈，愿君尽弘量。



   卷一  18 【西郊燕集】韦应物 

济济众君子，高宴及时光。群山霭遐瞩，绿野布熙阳。
列坐遵曲岸，披襟袭兰芳。野庖荐嘉鱼，激涧泛羽觞。
众鸟鸣茂林，绿草延高冈。盛时易徂谢，浩思坐飘飏。
眷言同心友，兹游安可忘。



   卷一  19 【春宵燕万年吉少府中孚南馆】韦应物 

始见斗柄回，复兹霜月霁。河汉上纵横，春城夜迢递。
宾筵接时彦，乐燕凌芳岁。稍爱清觞满，仰叹高文丽。
欲去返郊扉，端为一欢滞。



   卷一  20 【滁州园池燕元氏亲属】韦应物 

日暮游清池，疏林罗高天。馀绿飘霜露，夕气变风烟。
水门架危阁，竹亭列广筵。一展私姻礼，屡叹芳樽前。
感往在兹会，伤离属颓年。明晨复云去，且愿此流连。 

   卷一  21 【郡楼春燕】韦应物 

众乐杂军鞞，高楼邀上客。思逐花光乱，赏馀山景夕。
为郡访凋瘵，守程难损益。聊假一杯欢，暂忘终日迫。



   卷一  22 【南塘泛舟会元六昆季】韦应物 

端居倦时燠，轻舟泛回塘。微风飘襟散，横吹绕林长。
云澹水容夕，雨微荷气凉。一写悁勤意，宁用诉华觞。


   卷一  23 【郡斋雨中与诸文士燕集】韦应物 

兵卫森画戟，宴寝凝清香。海上风雨至，逍遥池阁凉。
烦疴近消散，嘉宾复满堂。自惭居处崇，未睹斯民康。
理会是非遣，性达形迹忘。鲜肥属时禁，蔬果幸见尝。
俯饮一杯酒，仰聆金玉章。神欢体自轻，意欲凌风翔。
吴中盛文史，群彦今汪洋。方知大藩地，岂曰财赋疆。 

   卷一  24 【军中冬燕】韦应物 

沧海已云晏，皇恩犹念勤。式燕遍恒秩，柔远及斯人。
兹邦实大藩，伐鼓军乐陈。是时冬服成，戎士气益振。
虎竹谬朝寄，英贤降上宾。旋罄周旋礼，愧无海陆珍。
庭中丸剑阑，堂上歌吹新。光景不知晚，觥酌岂言频。
单醪昔所感，大醵况同忻。顾谓军中士，仰答何由申。


   卷一  25 【司空主簿琴席】韦应物 

烟华方散薄，蕙气犹含露。澹景发清琴，幽期默玄悟。
流连白雪意，断续回风度。掩抑虽已终，忡忡在幽素。



   卷一  26 【与村老对饮】韦应物 

鬓眉雪色犹嗜酒，言辞淳朴古人风。
乡村年少生离乱，见话先朝如梦中。


 卷二  1 【李五席送李主簿归西台】韦应物 

请告严程尽，西归道路寒。欲陪鹰隼集，犹恋鶺鴒单。
洛邑人全少，嵩高雪尚残。满台谁不故，报我在微官。



   卷二  2 【送崔押衙相州（顷任内黄令）】韦应物 

礼乐儒家子，英豪燕赵风。驱鸡尝理邑，走马却从戎。
白刃千夫辟，黄金四海同。嫖姚恩顾下，诸将指挥中。
别路怜芳草，归心伴塞鸿。邺城新骑满，魏帝旧台空。
望阙应怀恋，遭时贵立功。万方如已静，何处欲输忠。


   卷二  3 【送宣城路录事】韦应物 

江上宣城郡，孤舟远到时。云林谢家宅，山水敬亭祠。
纲纪多闲日，观游得赋诗。都门且尽醉，此别数年期。



   卷二  4 【送李十四山东游（一作山人东游）】韦应物 

圣朝有遗逸，披胆谒至尊。岂是贸荣宠，誓将救元元。
权豪非所便，书奏寝禁门。高歌长安酒，忠愤不可吞。
欻来客河洛，日与静者论。济世翻小事，丹砂驻精魂。
东游无复系，梁楚多大蕃。高论动侯伯，疏怀脱尘喧。
送君都门野，饮我林中樽。立马望东道，白云满梁园。
踟蹰欲何赠，空是平生言。



   卷二  5 【送李二归楚州（时李季弟牧楚州，被讼赴急）】韦应物 

情人南楚别，复咏在原诗。忽此嗟岐路，还令泣素丝。
风波朝夕远，音信往来迟。好去扁舟客，青云何处期。



   卷二  6 【送阎寀赴东川辟】韦应物 

冰炭俱可怀，孰云热与寒。何如结发友，不得携手欢。
晨登严霜野，送子天一端。只承简书命，俯仰豸角冠。
上陟白云峤，下冥玄壑湍。离群自有托，历险得所安。
当念反穷巷，登朝成慨叹。



   卷二  7 【送令狐岫宰恩阳】韦应物 

大雪天地闭，群山夜来晴。居家犹苦寒，子有千里行。
行行安得辞，荷此蒲璧荣。贤豪争追攀，饮饯出西京。
樽酒岂不欢，暮春自有程。离人起视日，仆御促前征。
逶迟岁已穷，当造巴子城。和风被草木，江水日夜清。
从来知善政，离别慰友生。 

   卷二  8 【送冯著受李广州署为录事】韦应物 

郁郁杨柳枝，萧萧征马悲。送君灞陵岸，纠郡南海湄。
名在翰墨场，群公正追随。如何从此去，千里万里期。
大海吞东南，横岭隔地维。建邦临日域，温燠御四时。
百国共臻奏，珍奇献京师。富豪虞兴戎，绳墨不易持。
州伯荷天宠，还当翊丹墀。子为门下生，终始岂见遗。
所愿酌贪泉，心不为磷缁。上将玩国士，下以报渴饥。



   卷二  9 【送元仓曹归广陵】韦应物 

官闲得去住，告别恋音徽。旧国应无业，他乡到是归。
楚山明月满，淮甸夜钟微。何处孤舟泊，遥遥心曲违。 

   卷二  10 【送唐明府赴溧水（三任县事）】韦应物 

三为百里宰，已过十馀年。只叹官如旧，旋闻邑屡迁。
鱼盐滨海利，姜蔗傍湖田。到此安氓俗，琴堂又晏然。



   卷二  11 【喜于广陵拜觐家兄奉送发还池州】韦应物 

青青连枝树，苒苒久别离。客游广陵中，俱到若有期。
俯仰叙存殁，哀肠发酸悲。收情且为欢，累日不知饥。
夙驾多所迫，复当还归池。长安三千里，岁晏独何为。
南出登阊门，惊飙左右吹。所别谅非远，要令心不怡。 

   卷二  12 【送章八元秀才擢第往上都应制】韦应物 

决胜文场战已酣，行应辟命复才堪。旅食不辞游阙下，
春衣未换报江南。天边宿鸟生归思，关外晴山满夕岚。
立马欲从何处别，都门杨柳正毵毵。



   卷二  13 【送张侍御秘书江左觐省】韦应物 

莫叹都门路，归无驷马车。绣衣犹在箧，芸阁已观书。
沃野收红稻，长江钓白鱼。晨餐亦可荐，名利欲何如。



   卷二  14 【赋得鼎门，送卢耿赴任】韦应物 

名因定鼎地，门对凿龙山。水北楼台近，城南车马还。
稍开芳野静，欲掩暮钟闲。去此无嗟屈，前贤尚抱关。


   卷二  15 【赋得浮云起离色，送郑述诚】韦应物 

游子欲言去，浮云那得知。偏能见行色，自是独伤离。
晚带城遥暗，秋生峰尚奇。还因朔吹断，匹马与相随。



   卷二  16 【饯雍聿之潞州谒李中丞】韦应物 

郁郁雨相遇，出门草青青。酒酣拔剑舞，慷慨送子行。
驱马涉大河，日暮怀洛京。前登太行路，志士亦未平。
薄游五府都，高步振英声。主人才且贤，重士百金轻。
丝竹促飞觞，夜宴达晨星。娱乐易淹暮，谅在执高情。


   卷二  17 【上东门会送李幼举南游徐方】韦应物 

离弦既罢弹，樽酒亦已阑。听我歌一曲，南徐在云端。
云端虽云邈，行路本非难。诸侯皆爱才，公子远结欢。
济济都门宴，将去复盘桓。令姿何昂昂，良马远游冠。
意气且为别，由来非所叹。



   卷二  18 【送洛阳韩丞东游】韦应物 

仙鸟何飘飖，绿衣翠为襟。顾我差池羽，咬咬怀好音。
徘徊洛阳中，游戏清川浔。神交不在结，欢爱自中心。
驾言忽徂征，云路邈且深。朝游尚同啄，夕息当异林。
出饯宿东郊，列筵属城阴。举酒欲为乐，忧怀方沈沈。 

   卷二  19 【送郑长源】韦应物 

少年一相见，飞辔河洛间。欢游不知罢，中路忽言还。
泠泠鹍弦哀，悄悄冬夜闲。丈夫虽耿介，远别多苦颜。
君行拜高堂，速驾难久攀。鸡鸣俦侣发，朔雪满河关。
须臾在今夕，樽酌且循环。 

   卷二  20 【送李儋】韦应物 

别离何从生，乃在亲爱中。反念行路子，拂衣自西东。
日昃不留宴，严车出崇墉。行游非所乐，端忧道未通。
春野百卉发，清川思无穷。芳时坐离散，世事谁可同。
归当掩重关，默默想音容。 

   卷二  21 【赋得暮雨，送李胄】韦应物 

楚江微雨里，建业暮钟时。漠漠帆来重，冥冥鸟去迟。
海门深不见，浦树远含滋。相送情无限，沾襟比散丝。



   卷二  22 【留别洛京亲友】韦应物 

握手出都门，驾言适京师。岂不怀旧庐，惆怅与子辞。
丽日坐高阁，清觞宴华池。昨游倏已过，后遇良未知。
念结路方永，岁阴野无晖。单车我当前，暮雪子独归。
临流一相望，零泪忽沾衣。 

   卷二  23 【赋得沙际路，送从叔象】韦应物 

独树沙边人迹稀，欲行愁远暮钟时。
野泉几处侵应尽，不遇山僧知问谁。



   卷二  24 【送榆次林明府】韦应物 

无嗟千里远，亦是宰王畿。策马雨中去，逢人关外稀。
邑传榆石在，路绕晋山微。别思方萧索，新秋一叶飞。



   卷二  25 【杂言送黎六郎（寿阳公之子）】韦应物 

冰壶见底未为清，少年如玉有诗名。闻话嵩峰多野寺，
不嫌黄绶向阳城。朱门严训朝辞去，骑出东郊满飞絮。
河南庭下拜府君，阳城归路山氛氲。山氛氲，长不见。
钓台水渌荷已生，少姨庙寒花始遍。县闲吏傲与尘隔，
移竹疏泉常岸帻。莫言去作折腰官，岂似长安折腰客。



   卷二  26 【天长寺上方别子西有道】韦应物 

假邑非拙素，况乃别伊人。聊登释氏居，携手恋兹晨。
高旷出尘表，逍遥涤心神。青山对芳苑，列树绕通津。
车马无时绝，行子倦风尘。今当遵往路，伫立欲何申。
唯持贞白志，以慰心所亲。 

   卷二  27 【送黎六郎赴阳翟少府】韦应物 

试吏向嵩阳，春山踯躅芳。腰垂新绶色，衣满旧芸香。
乔树别时绿，客程关外长。只应传善政，日夕慰高堂。



   卷二  28 【送别覃孝廉】韦应物 

思亲自当去，不第未蹉跎。家住青山下，门前芳草多。
秭归通远徼，巫峡注惊波。州举年年事，还期复几何。 

   卷二  29 【送开封卢少府】韦应物 

雄藩车马地，作尉有光辉。满席宾常侍，阗街烛夜归。
关河征旆远，烟树夕阳微。到处无留滞，梁园花欲稀。



   卷二  30 【送槐广落第归扬州】韦应物 

下第常称屈，少年心独轻。拜亲归海畔，似舅得诗名。
晚对青山别，遥寻芳草行。还期应不远，寒露湿芜城。


   卷二  31 【送汾城王主簿】韦应物 

少年初带印，汾上又经过。芳草归时遍，情人故郡多。
禁钟春雨细，宫树野烟和。相望东桥别，微风起夕波。



   卷二  32 【送渑池崔主簿】韦应物 

邑带洛阳道，年年应此行。当时匹马客，今日县人迎。
暮雨投关郡，春风别帝城。东西殊不远，朝夕待佳声。 

   卷二  33 【送颜司议使蜀访图书】韦应物 

轺驾一封急，蜀门千岭曛。讵分江转字，但见路缘云。
山馆夜听雨，秋猿独叫群。无为久留滞，圣主待遗文。



   卷二  34 【奉送从兄宰晋陵】韦应物 

东郊暮草歇，千里夏云生。立马愁将夕，看山独送行。
依微吴苑树，迢递晋陵城。慰此断行别，邑人多颂声。


   卷二  35 【赠别河南李功曹（宏辞登科拜官）】韦应物 

耿耿抱私戚，寥寥独掩扉。临觞自不饮，况与故人违。
故人方琢磨，瑰朗代所稀。宪礼更右职，文翰洒天机。
聿来自东山，群彦仰馀辉。谈笑取高第，绾绶即言归。
洛都游燕地，千里及芳菲。今朝章台别，杨柳亦依依。
云霞未改色，山川犹夕晖。忽复不相见，心思乱霏霏。 

   卷二  36 【送五经赵随登科授广德尉】韦应物 

明经有清秩，当在石渠中。独往宣城郡，高斋谒谢公。
寒原正芜漫，夕鸟自西东。秋日不堪别，凄凄多朔风。



   卷二  37 【宴别幼遐与君贶兄弟】韦应物 

乖阙意方弭，安知忽来翔。累日重欢宴，一旦复离伤。
置酒慰兹夕，秉烛坐华堂。契阔未及展，晨星出东方。
征人惨已辞，车马俨成装。我怀自无欢，原野满春光。
群水含时泽，野雉鸣朝阳。平生有壮志，不觉泪沾裳。
况自守空宇，日夕但彷徨。 

   卷二  38 【送宣州周录事】韦应物 

清时重儒士，纠郡属伊人。薄游长安中，始得一交亲。
英豪若云集，饯别塞城闉。高驾临长路，日夕起风尘。
方念清宵宴，已度芳林春。从兹一分手，缅邈吴与秦。
但睹年运驶，安知后会因。唯当存令德，可以解悁勤。


   卷二  39 【谢栎阳令归西郊，赠别诸友生】韦应物 

结发仕州县，蹉跎在文墨。徒有排云心，何由生羽翼。
幸遭明盛日，万物蒙生植。独此抱微痾，颓然谢斯职。
世道方荏苒，郊园思偃息。为欢日已延，君子情未极。
驰觞忽云晏，高论良难测。游步清都宫，迎风嘉树侧。
晨起西郊道，原野分黍稷。自乐陶唐人，服勤在微力。
伫君列丹陛，出处两为得。 

   卷二  40 【送端东行】韦应物 

世承清白遗，躬服古人言。从官俱守道，归来共闭门。
驱车何处去，暮雪满平原。



   卷二  41 【送姚孙还河中】韦应物 

上国旅游罢，故园生事微。风尘满路起，行人何处归。
留思芳树饮，惜别暮春晖。几日投关郡，河山对掩扉。



   卷二  42 【始除尚书郎，别善福精舍】韦应物 

简略非世器，委身同草木。逍遥精舍居，饮酒自为足。
累日曾一栉，对书常懒读。社腊会高年，山川恣游瞩。
明世方选士，中朝悬美禄。除书忽到门，冠带便拘束。
愧忝郎署迹，谬蒙君子录。俯仰垂华缨，飘飖翔轻毂。
行将亲爱别，恋此西涧曲。远峰明夕川，夏雨生众绿。
迅风飘野路，回首不遑宿。明晨下烟阁，白云在幽谷。


   卷二  43 【送常侍御却使西蕃】韦应物 

归奏圣朝行万里，却衔天诏报蕃臣。本是诸生守文墨，
今将匹马静烟尘。旅宿关河逢暮雨，春耕亭障识遗民。
此去多应收故地，宁辞沙塞往来频。


   卷二  44 【送郗詹事】韦应物 

圣朝列群彦，穆穆佐休明。君子独知止，悬车守国程。
忠良信旧德，文学播英声。既获天爵美，况将齿位并。
书奏蒙省察，命驾乃东征。皇恩赐印绶，归为田里荣。
朝野同称叹，园绮郁齐名。长衢轩盖集，饮饯出西京。
时属春阳节，草木已含英。洛川当盛宴，斯焉为达生。 

   卷二  45 【送苏评事】韦应物 

季弟仕谯都，元兄坐兰省。言访始忻忻，念离当耿耿。
嵯峨夏云起，迢递山川永。登高望去尘，纷思终难整。



   卷二  46 【送李侍御益赴幽州幕】韦应物 

二十挥篇翰，三十穷典坟。辟书五府至，名为四海闻。
始从车骑幕，今赴嫖姚军。契阔晚相遇，草戚遽离群。
悠悠行子远，眇眇川途分。登高望燕代，日夕生夏云。
司徒拥精甲，誓将除国氛。儒生幸持斧，可以佐功勋。
无言羽书急，坐阙相思文。 

   卷二  47 【自尚书郎出为滁州刺史（留别朋友兼示诸弟）】韦应物 

少年不远仕，秉笏东西京。中岁守淮郡，奉命乃征行。
素惭省阁姿，况忝符竹荣。效愚方此始，顾私岂获并。
徘徊亲交恋，怆悢昆友情。日暮风雪起，我去子还城。
登途建隼旟，勒驾望承明。云台焕中天，龙阙郁上征。
晨兴奉早朝，玉露沾华缨。一朝从此去，服膺理庶甿。
皇恩倘岁月，归服厕群英。



   卷二  48 【送元锡、杨凌】韦应物 

荒林翳山郭，积水成秋晦。端居意自违，况别亲与爱。
欢筵慊未足，离灯悄已对。还当掩郡阁，伫君方此会。



   卷二  49 【送杨氏女】韦应物 

永日方戚戚，出门复悠悠。女子今有行，大江溯轻舟。
尔辈况无恃，抚念益慈柔。幼为长所育，两别泣不休。
对此结中肠，义往难复留。自小阙内训，事姑贻我忧。
赖兹托令门，仁恤庶无尤。贫俭诚所尚，资从岂待周。
孝恭遵妇道，容止顺其猷。别离在今晨，见尔当何秋。
居闲始自遣，临感忽难收。归来视幼女，零泪缘缨流。


   卷二  50 【送中弟（一作送崔肃懿）】韦应物 

秋风入疏户，离人起晨朝。山郡多风雨，西楼更萧条。
嗟予淮海老，送子关河遥。同来不同去，沉忧宁复消。



   卷二  51 【寄别李儋】韦应物 

首戴惠文冠，心有决胜筹。翩翩四五骑，结束向并州。
名在相公幕，丘山恩未酬。妻子不及顾，亲友安得留。
宿昔同文翰，交分共绸缪。忽枉别离札，涕泪一交流。
远郡卧残疾，凉气满西楼。想子临长路，时当淮海秋。


   卷二  52 【送仓部萧员外院长存】韦应物 

襆被蹉跎老江国，情人邂逅此相逢。
不随鸳鹭朝天去，遥想蓬莱台阁重。



   卷二  53 【送王校书】韦应物 

同宿高斋换时节，共看移石复栽杉。
送君江浦已惆怅，更上西楼看远帆。



   卷二  54 【送丘员外还山】韦应物 

长栖白云表，暂访高斋宿。还辞郡邑喧，归泛松江渌。
结茅隐苍岭，伐薪响深谷。同是山中人，不知往来躅。
灵芝非庭草，辽鹤委池鹜。终当署里门，一表高阳族。


   卷二  55 【重送丘二十二还临平山居】韦应物 

岁中始再觏，方来又解携。才留野艇语，已忆故山栖。
幽涧人夜汲，深林鸟长啼。还持郡斋酒，慰子霜露凄。



   卷二  56 【送郑端公弟移院常州】韦应物 

时瞻宪臣重，礼为内兄全。公程傥见责，私爱信不愆。
况昔陪朝列，今兹俱海壖。清觞方对酌，天书忽告迁。
岂徒咫尺地，使我心思绵。应当自此始，归拜云台前。



   卷二  57 【送房杭州（孺复）】韦应物 

专城未四十，暂谪岂蹉跎。风雨吴门夜，恻怆别情多。



   卷二  58 【送陆侍御还越】韦应物 

居藩久不乐，遇子聊一欣。英声颇籍甚，交辟乃时珍。
绣衣过旧里，骢马辉四邻。敬恭尊郡守，笺简具州民。
谬忝诚所愧，思怀方见申。置榻宿清夜，加笾宴良辰。
遵途还盛府，行舫绕长津。自有贤方伯，得此文翰宾。 

   卷二  59 【听江笛送陆侍御（同丘员外赋题）】韦应物 

远听江上笛，临觞一送君。还愁独宿夜，更向郡斋闻。


   卷二  60 【送丘员外归山居】韦应物 

郡阁始嘉宴，青山忆旧居。为君量革履，且愿住蓝舆。 

   卷二  61 【送崔叔清游越】韦应物 

忘兹适越意，爱我郡斋幽。野情岂好谒，诗兴一相留。
远水带寒树，阊门望去舟。方伯怜文士，无为成滞游。



   卷二  62 【送云阳邹儒立少府侍奉还京师】韦应物 

建中即藩守，天宝为侍臣。历观两都士，多阅诸侯人。
邹生乃后来，英俊亦罕伦。为文颇瑰丽，禀度自贞醇。
甲科推令名，延阁播芳尘。再命趋王畿，请告奉慈亲。
一钟信荣禄，可以展欢欣。昆弟俱时秀，长衢当自伸。
聊从郡阁暇，美此时景新。方将极娱宴，已复及离晨。
省署惭再入，江海绵十春。今日阊门路，握手子归秦。


   卷二  63 【送豆卢策秀才】韦应物 

岁交冰未泮，地卑海气昏。子有京师游，始发吴阊门。
新黄含远林，微绿生陈根。诗人感时节，行道当忧烦。
古来濩落者，俱不事田园。文如金石韵，岂乏知音言。
方辞郡斋榻，为酌离亭樽。无为倦羁旅，一去高飞翻。



   卷二  64 【送王卿】韦应物 

别酌春林啼鸟稀，双旌背日晚风吹。
却忆回来花已尽，东郊立马望城池。



   卷二  65 【送刘评事】韦应物 

声华满京洛，藻翰发阳春。未遂鹓鸿举，尚为江海宾。
吴中高宴罢，西上一游秦。已想函关道，游子冒风尘。
笼禽羡归翼，远守怀交亲。况复岁云暮，凛凛冰霜辰。
旭霁开郡阁，宠饯集文人。洞庭摘朱实，松江献白鳞。
丈夫岂恨别，一酌且欢忻。



   卷二  66 【送雷监赴阙庭】韦应物 

才大无不备，出入为时须。雄藩精理行，秘府擢文儒。
诏书忽已至，焉得久踟蹰。方舟趁朝谒，观者盈路衢。
广筵列众宾，送爵无停迂。攀饯诚怆恨，贺荣且欢娱。
长陪柏梁宴，日向丹墀趋。时方重右职，蹉跎独海隅。 

   卷二  67 【送秦系赴润州】韦应物 

近作新婚镊白髯，长怀旧卷映蓝衫。
更欲携君虎丘寺，不知方伯望征帆。



   卷二  68 【送孙徵赴云中】韦应物 

黄骢少年舞双戟，目视旁人皆辟易。百战曾夸陇上儿，
一身复作云中客。寒风动地气苍芒，横吹先悲出塞长。
敲石军中传夜火，斧冰河畔汲朝浆。前锋直指阴山外，
虏骑纷纷翦应碎。匈奴破尽看君归，金印酬功如斗大。


卷三  1 【登高望洛城作】韦应物 

高台造云端，遐瞰周四垠。雄都定鼎地，势据万国尊。
河岳出云雨，土圭酌乾坤。舟通南越贡，城背北邙原。
帝宅夹清洛，丹霞捧朝暾。葱茏瑶台榭，窈窕双阙门。
十载构屯难，兵戈若云屯。膏腴满榛芜，比屋空毁垣。
圣主乃东眷，俾贤拯元元。熙熙居守化，泛泛太府恩。
至损当受益，苦寒必生温。平明四城开，稍见市井喧。
坐感理乱迹，永怀经济言。吾生自不达，空鸟何翩翻。
天高水流远，日晏城郭昏。裴回讫旦夕，聊用写忧烦。



   卷三  2 【同德寺阁集眺】韦应物 

芳节欲云晏，游遨乐相从。高阁照丹霞，飗飗含远风。
寂寥氛氲廓，超忽神虑空。旭日霁皇州，岧峣见两宫。
嵩少多秀色，群山莫与崇。三川浩东注，瀍涧亦来同。
阴阳降大和，宇宙得其中。舟车满川陆，四国靡不通。
旧堵今既葺，庶氓亦已丰。周览思自奋，行当遇时邕。



   卷三  3 【登宝意寺上方旧游（寺在武功，曾居此寺）】韦应物 

翠岭香台出半天，万家烟树满晴川。
诸僧近住不相识，坐听微钟记往年。



   卷三  4 【登乐游庙作】韦应物 

高原出东城，郁郁见咸阳。上有千载事，乃自汉宣皇。
颓壖久凌迟，陈迹翳丘荒。春草虽复绿，惊风但飘扬。
周览京城内，双阙起中央。微钟何处来，暮色忽苍苍。
歌吹喧万井，车马塞康庄。昔人岂不尔，百世同一伤。
归当守冲漠，迹寓心自忘。



   卷三  5 【登西南冈卜居遇雨寻竹浪至沣壖萦带…清流茂树云物可赏】韦应物 

登高创危构，林表见川流。微雨飒已至，萧条川气秋。
下寻密竹尽，忽旷沙际游。纡曲水分野，绵延稼盈畴。
寒花明废墟，樵牧笑榛丘。云水成阴澹，竹树更清幽。
适自恋佳赏，复兹永日留。



   卷三  6 【沣上与幼遐月夜登西冈玩花】韦应物 

置酒临高隅，佳人自城阙。已玩满川花，还看满川月。
花月方浩然，赏心何由歇。



   卷三  7 【台上迟客】韦应物 

高台一悄望，远树间朝晖。但见东西骑，坐令心赏违。
始霁郊原绿，暮春啼鸟稀。徒然对芳物，何能独醉归。


   卷三  8 【登楼】韦应物 

兹楼日登眺，流岁暗蹉跎。坐厌淮南守，秋山红树多。 

   卷三  9 【善福寺阁】韦应物 

残霞照高阁，青山出远林。晴明一登望，潇洒此幽襟。


   卷三  10 【楼中月夜】韦应物 

端令倚悬槛，长望抱沉忧。宁知故园月，今夕在兹楼。
衰莲送馀馥，华露湛新秋。坐见苍林变，清辉怆已休。



   卷三  11 【寒食后北楼作】韦应物 

园林过新节，风花乱高阁。遥闻击鼓声，蹴鞠军中乐。



   卷三  12 【西楼】韦应物 

高阁一长望，故园何日归。烟尘拥函谷，秋雁过来稀。



   卷三  13 【夜望】韦应物 

南楼夜已寂，暗鸟动林间。不见城郭事，沉沉唯四山。



   卷三  14 【晚登郡阁】韦应物 

怅然高阁望，已掩东城关。春风偏送柳，夜景欲沉山。



   卷三  15 【登重玄寺阁】韦应物 

时暇陟云构，晨霁澄景光。始见吴都大，十里郁苍苍。
山川表明丽，湖海吞大荒。合沓臻水陆，骈阗会四方。
俗繁节又暄，雨顺物亦康。禽鱼各翔泳，草木遍芬芳。
于兹省氓俗，一用劝农桑。诚知虎符忝，但恨归路长。


   卷三  16 【观早朝】韦应物 

伐鼓通严城，车马溢广躔。煌煌列明烛，朝服照华鲜。
金门杳深沉，尚听清漏传。河汉忽已没，司阍启晨关。
丹殿据龙首，崔嵬对南山。寒生千门里，日照双阙间。
禁旅下成列，炉香起中天。辉辉睹明圣，济济行俊贤。
愧无鸳鹭姿，短翮空飞还。谁当假毛羽，云路相追攀。 

   卷三  17 【陪元侍御春游】韦应物 

何处醉春风，长安西复东。不因俱罢职，岂得此时同。
贳酒宣平里，寻芳下苑中。往来杨柳陌，犹避昔年骢。



   卷三  18 【游龙门香山泉】韦应物 

山水本自佳，游人已忘虑。碧泉更幽绝，赏爱未能去。
潺湲写幽磴，缭绕带嘉树。激转忽殊流，归泓又同注。
羽觞自成玩，永日亦延趣。灵草有时香，仙源不知处。
还当候圆月，携手重游寓。



   卷三  19 【龙门游眺】韦应物 

凿山导伊流，中断若天辟。都门遥相望，佳气生朝夕。
素怀出尘意，适有携手客。精舍绕层阿，千龛邻峭壁。
缘云路犹缅，憩涧钟已寂。花树发烟华，淙流散石脉。
长啸招远风，临潭漱金碧。日落望都城，人间何役役。



   卷三  20 【洛都游寓】韦应物 

东风日已和，元化亮无私。草木同时植，生条有高卑。
罢官守园庐，岂不怀渴饥。穷通非所干，跼促当何为。
佳辰幸可游，亲友亦相追。朝从华林宴，暮返东城期。
掇英出兰皋，玩月步川坻。轩冕诚可慕，所忧在絷维。


   卷三  21 【再游龙门怀旧侣】韦应物 

两山郁相对，晨策方上干。霭霭眺都城，悠悠俯清澜。
邈矣二三子，兹焉屡游盘。良时忽已周，独往念前欢。
好鸟始云至，众芳亦未阑。遇物岂殊昔，慨伤自有端。


   卷三  22 【庄严精舍游集】韦应物 

良游因时暇，乃在西南隅。绿烟凝层城，丰草满通衢。
精舍何崇旷，烦跼一弘舒。架虹施广荫，构云眺八区。
即此尘境远，忽闻幽鸟殊。新林泛景光，丛绿含露濡。
永日亮难遂，平生少欢娱。谁能遽还归，幸与高士俱。



   卷三  23 【府舍月游】韦应物 

官舍耿深夜，佳月喜同游。横河俱半落，泛露忽惊秋。
散彩疏群树，分规澄素流。心期与浩景，苍苍殊未收。


   卷三  24 【任鄠令渼陂游眺】韦应物 

野水滟长塘，烟花乱晴日。氤氲绿树多，苍翠千山出。
游鱼时可见，新荷尚未密。屡往心独闲，恨无理人术。



   卷三  25 【西郊游瞩】韦应物 

东风散馀冱，陂水淡已绿。烟芳何处寻，杳蔼春山曲。
新禽哢暄节，晴光泛嘉木。一与诸君游，华觞忻见属。 

   卷三  26 【再游西郊渡】韦应物 

水曲一追游，游人重怀恋。婵娟昨夜月，还向波中见。
惊禽栖不定，流芳寒未遍。携手更何时，伫看花似霰。



   卷三  27 【月溪与幼遐、君贶同游（时二子还城）】韦应物 

岸筱覆回溪，回溪曲如月。沉沉水容绿，寂寂流莺歇。
浅石方凌乱，游禽时出没。半雨夕阳霏，缘源杂花发。
明晨重来此，同心应已阙。



   卷三  28 【与幼遐、君贶兄弟同游白家竹潭】韦应物 

清赏非素期，偶游方自得。前登绝岭险，下视深潭黑。
密竹已成暮，归云殊未极。春鸟依谷暄，紫兰含幽色。
已将芳景遇，复款平生忆。终念一欢别，临风还默默。



   卷三  29 【秋夕西斋与僧神静游】韦应物 

晨登西斋望，不觉至夕曛。正当秋夏交，原野起烟氛。
坐听凉飙举，华月稍披云。漠漠山犹隐，滟滟川始分。
物幽夜更殊，境静兴弥臻。息机非傲世，于时乏嘉闻。
究空自为理，况与释子群。



   卷三  30 【观田家】韦应物 

微雨众卉新，一雷惊蛰始。田家几日闲，耕种从此起。
丁壮俱在野，场圃亦就理。归来景常晏，饮犊西涧水。
饥劬不自苦，膏泽且为喜。仓廪无宿储，徭役犹未已。
方惭不耕者，禄食出闾里。 

   卷三  31 【园亭览物】韦应物 

积雨时物变，夏绿满园新。残花已落实，高笋半成筠。
守此幽栖地，自是忘机人。



   卷三  32 【观沣水涨】韦应物 

夏雨万壑凑，沣涨暮浑浑。草木盈川谷，澶漫一平吞。
槎梗方瀰泛，涛沫亦洪翻。北来注泾渭，所过无安源。
云岭同昏黑，观望悸心魂。舟人空敛棹，风波正自奔。 

   卷三  33 【陪王卿郎中游南池】韦应物 

鹓鸿俱失侣，同为此地游。露浥荷花气，风散柳园秋。
烟草凝衰屿，星汉泛归流。林高初上月，塘深未转舟。
清言屡往复，华樽始献酬。终忆秦川赏，端坐起离忧。 

   卷三  34 【南园陪王卿游瞩】韦应物 

形迹虽拘检，世事澹无心。郡中多山水，日夕听幽禽。
几阁文墨暇，园林春景深。杂花芳意散，绿池暮色沉。
君子有高躅，相携在幽寻。一酌何为贵，可以写冲襟。 

   卷三  35 【游西山】韦应物 

时事方扰扰，幽赏独悠悠。弄泉朝涉涧，采石夜归州。
挥翰题苍峭，下马历嵌丘。所爱唯山水，到此即淹留。



   卷三  36 【春游南亭】韦应物 

川明气已变，岩寒云尚拥。南亭草心绿，春塘泉脉动。
景煦听禽响，雨馀看柳重。逍遥池馆华，益愧专城宠。


   卷三  37 【再游西山】韦应物 

南谯古山郡，信是高人居。自叹乏弘量，终朝亲簿书。
于时忽命驾，秋野正萧疏。积逋诚待责，寻山亦有馀。
测测石泉冷，暧暧烟谷虚。中有释门子，种果结茅庐。
出身厌名利，遇境即踌躇。守直虽多忤，视险方晏如。
况将尘埃外，襟抱从此舒。



   卷三  38 【游灵岩寺】韦应物 

始入松路永，独忻山寺幽。不知临绝槛，乃见西江流。
吴岫分烟景，楚甸散林丘。方悟关塞眇，重轸故园愁。
闻钟戒归骑，憩涧惜良游。地疏泉谷狭，春深草木稠。
兹焉赏未极，清景期杪秋。 

   卷三  39 【与卢陟同游永定寺北池僧斋】韦应物 

密竹行已远，子规啼更深。绿池芳草气，闲斋春树阴。
晴蝶飘兰径，游蜂绕花心。不遇君携手，谁复此幽寻。 

   卷三  40 【游溪】韦应物 

野水烟鹤唳，楚天云雨空。玩舟清景晚，垂钓绿蒲中。
落花飘旅衣，归流澹清风。缘源不可极，远树但青葱。



   卷三  41 【游开元精舍】韦应物 

夏衣始轻体，游步爱僧居。果园新雨后，香台照日初。
绿阴生昼静，孤花表春馀。符竹方为累，形迹一来疏。


   卷三  42 【襄武馆游眺】韦应物 

州民知礼让，讼简得遨游。高亭凭古地，山川当暮秋。
是时粳稻熟，西望尽田畴。仰恩惭政拙，念劳喜岁收。
澹泊风景晏，缭绕云树幽。节往情恻恻，天高思悠悠。
嘉宾幸云集，芳樽始淹留。还希习池赏，聊以驻鸣驺。



   卷三  43 【秋景诣琅琊精舍】韦应物 

屡访尘外迹，未穷幽赏情。高秋天景远，始见山水清。
上陟岩殿憩，暮看云壑平。苍茫寒色起，迢递晚钟鸣。
意有清夜恋，身为符守婴。悟言缁衣子，萧洒中林行。



   卷三  44 【同韩郎中闲庭南望秋景】韦应物 

朝下抱馀素，地高心本闲。如何趋府客，罢秩见秋山。
疏树共寒意，游禽同暮还。因君悟清景，西望一开颜。


   卷三  45 【慈恩精舍南池作】韦应物 

清境岂云远，炎氛忽如遗。重门布绿阴，菡萏满广池。
石发散清浅，林光动涟漪。缘崖摘紫房，扣槛集灵龟。
浥浥馀露气，馥馥幽襟披。积喧忻物旷，耽玩觉景驰。
明晨复趋府，幽赏当反思。



   卷三  46 【雨夜宿清都观】韦应物 

灵飙动阊阖，微雨洒瑶林。复此新秋夜，高阁正沉沉。
旷岁恨殊迹，兹夕一披襟。洞户含凉气，网轩构层阴。
况自展良友，芳樽遂盈斟。适悟委前妄，清言怡道心。
岂恋腰间绶，如彼笼中禽。



   卷三  47 【善福精舍秋夜迟诸君】韦应物 

广庭独闲步，夜色方湛然。丹阁已排云，皓月更高悬。
繁露降秋节，苍林郁芊芊。仰观天气凉，高咏古人篇。
抚己亮无庸，结交赖群贤。属予翘思时，方子中夜眠。
相去隔城阙，佳期屡徂迁。如何日夕待，见月三四圆。



   卷三  48 【东郊】韦应物 

吏舍跼终年，出郊旷清曙。杨柳散和风，青山澹吾虑。
依丛适自憩，缘涧还复去。微雨霭芳原，春鸠鸣何处。
乐幽心屡止，遵事迹犹遽。终罢斯结庐，慕陶真可庶。



   卷三  49 【秋郊作】韦应物 

清露澄境远，旭日照林初。一望秋山净，萧条形迹疏。
登原忻时稼，采菊行故墟。方愿沮溺耦，淡泊守田庐。 

   卷三  50 【行宽禅师院】韦应物 

北望极长廊，斜扉映丛竹。亭午一来寻，院幽僧亦独。
唯闻山鸟啼，爱此林下宿。



   卷三  51 【神静师院】韦应物 

青苔幽巷遍，新林露气微。经声在深竹，高斋独掩扉。
憩树爱岚岭，听禽悦朝晖。方耽静中趣，自与尘事违。


   卷三  52 【精舍纳凉】韦应物 

山景寂已晦，野寺变苍苍。夕风吹高殿，露叶散林光。
清钟始戒夜，幽禽尚归翔。谁复掩扉卧，不咏南轩凉。



   卷三  53 【蓝岭精舍】韦应物 

石壁精舍高，排云聊直上。佳游惬始愿，忘险得前赏。
崖倾景方晦，谷转川如掌。绿林含萧条，飞阁起弘敞。
道人上方至，清夜还独往。日落群山阴，天秋百泉响。
所嗟累已成，安得长偃仰。 

   卷三  54 【道晏寺主院】韦应物 

北邻有幽竹，潜筠穿我庐。往来地已密，心乐道者居。
残花回往节，轻条荫夏初。闻钟北窗起，啸傲永日馀。



   卷三  55 【义演法师西斋】韦应物 

结茅临绝岸，隔水闻清磬。山水旷萧条，登临散情性。
稍指缘原骑，还寻汲涧径。长啸倚亭树，怅然川光暝。 

   卷三  56 【澄秀上座院】韦应物 

缭绕西南隅，鸟声转幽静。秀公今不在，独礼高僧影。
林下器未收，何人适煮茗。



   卷三  57 【至西峰兰若受田妇馈】韦应物 

攀崖复缘涧，遂造幽人居。鸟鸣泉谷暖，土起萌甲舒。
聊登石楼憩，下玩潭中鱼。田妇有嘉献，泼撒新岁馀。
常怪投钱饮，事与贤达疏。今我何为答，鳏寡欲焉如。



   卷三  58 【昙智禅师院】韦应物 

高年不复出，门径众草生。时夏方新雨，果药发馀荣。
疏澹下林景，流暮幽禽情。身名两俱遣，独此野寺行。


   卷三  59 【起度律师同居东斋院】韦应物 

释子喜相偶，幽林俱避喧。安居同僧夏，清夜讽道言。
对阁景恒晏，步庭阴始繁。逍遥无一事，松风入南轩。



   卷三  60 【游琅琊山寺】韦应物 

受命恤人隐，兹游久未遑。鸣驺响幽涧，前旌耀崇冈。
青冥台砌寒，绿缛草木香。填壑跻花界，叠石构云房。
经制随岩转，缭绕岂定方。新泉泄阴壁，高萝荫绿塘。
攀林一栖止，饮水得清凉。物累诚可遣，疲氓终未忘。
还归坐郡阁，但见山苍苍。



   卷三  61 【同越琅琊山】韦应物 

石门有雪无行迹，松壑凝烟满众香。
馀食施庭寒鸟下，破衣挂树老僧亡。



   卷三  62 【诣西山深师】韦应物 

曹溪旧弟子，何缘住此山。世有征战事，心将流水闲。
扫林驱虎出，宴坐一林间。藩守宁为重，拥骑造云关。 

   卷三  63 【寻简寂观瀑布】韦应物 

蹑石欹危过急涧，攀崖迢递弄悬泉。
犹将虎竹为身累，欲付归人绝世缘。



   卷三  64 【简寂观西涧瀑布下作】韦应物 

淙流绝壁散，虚烟翠涧深。丛际松风起，飘来洒尘襟。
窥萝玩猿鸟，解组傲云林。茶果邀真侣，觞酌洽同心。
旷岁怀兹赏，行春始重寻。聊将横吹笛，一写山水音。


   卷三  65 【游南斋】韦应物 

池上鸣佳禽，僧斋日幽寂。高林晚露清，红药无人摘。
春水不生烟，荒冈筠翳石。不应朝夕游，良为蹉跎客。



   卷三  66 【南园】韦应物 

清露夏天晓，荒园野气通。水禽遥泛雪，池莲迥披红。
幽林讵知暑，环舟似不穷。顿洒尘喧意，长啸满襟风。 

   卷三  67 【西亭】韦应物 

亭宇丽朝景，帘牖散暄风。小山初构石，珍树正然红。
弱藤已扶树，幽兰欲成丛。芳心幸如此，佳人时不同。



   卷三  68 【夏景园庐】韦应物 

群木昼阴静，北窗凉气多。闲居逾时节，夏云已嵯峨。
搴叶爱繁绿，缘涧弄惊波。岂为论夙志，对此青山阿。


   卷三  69 【夏至避暑北池】韦应物 

昼晷已云极，宵漏自此长。未及施政教，所忧变炎凉。
公门日多暇，是月农稍忙。高居念田里，苦热安可当。
亭午息群物，独游爱方塘。门闭阴寂寂，城高树苍苍。
绿筠尚含粉，圆荷始散芳。于焉洒烦抱，可以对华觞。



   卷三  70 【题从侄成绪西林精舍书斋】韦应物 

栖身齿多暮，息心君独少。慕谢始精文，依僧欲观妙。
冽泉前阶注，清池北窗照。果药杂芬敷，松筠疏蒨峭。
屡跻幽人境，每肆芳辰眺。采栗玄猿窟，撷芝丹林峤。
纻衣岂寒御，蔬食非饥疗。虽甘巷北单，岂塞青紫耀。
郡有优贤榻，朝编贡士诏。欲同朱轮载，勿惮移文诮。



   卷三  71 【题郑弘宪侍御遗爱草堂】韦应物 

居士近依僧，青山结茅屋。疏松映岚晚，春池含苔绿。
繁华冒阳岭，新禽响幽谷。长啸攀乔林，慕兹高世躅。 

   卷三  72 【同元锡题琅琊寺】韦应物 

适从郡邑喧，又兹三伏热。山中清景多，石罅寒泉洁。
花香天界事，松竹人间别。殿分岚岭明，磴临悬壑绝。
昏旭穷陟降，幽显尽披阅。嶔骇风雨区，寒知龙蛇穴。
情虚澹泊生，境寂尘妄灭。经世岂非道，无为厌车辙。



   卷三  73 【题郑拾遗草堂】韦应物 

借地结茅栋，横竹挂朝衣。秋园雨中绿，幽居尘事违。
阴井夕虫乱，高林霜果稀。子有白云意，构此想岩扉。 
