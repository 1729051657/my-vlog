---
title: 杨炯诗集
date: 2022-02-28
tags:
 - 杨炯诗集
categories:
 - 电子书
---



 卷一 1 【奉和上元酺宴应诏】杨炯 

甲乙遇灾年，周隋送上弦。妖星六丈出，沴气七重悬。
赤县空无主，苍生欲问天。龟龙开宝命，云火昭灵庆。
万物睹真人，千秋逢圣政。祖宗玄泽远，文武休光盛。
大号域中平，皇威天下惊。参辰昭文物，宇宙浃声名。
汉后三章令，周王五伐兵。匈奴穷地角，本自远正朔。
骄子起天街，由来亏礼乐。一衣扫风雨，再战夷屯剥。
清明日月旦，萧索烟云涣。寒暑既平分，阴阳复贞观。
惟神谐妙物，乃圣符幽赞。下武发祯祥，平阶属会昌。
金泥封日观，璧水匝明堂。业盛勋华德，兴包天地皇。
孝思义罔极，易礼光前式。天焕三辰辉，灵书五云色。
敬时穷发敛，卜代盈千亿。五纬聚华轩，重光入望园。
公卿论至道，天子拜昌言。雷解初开出，星空即便元。
瑶台凉景荐，银阙秋阴遍。百戏骋鱼龙，千门壮宫殿。
深仁洽蛮徼，恺乐周寰县。宣室召群臣，明庭礼百神。
仰德还符日，沾恩更似春。襄城非牧竖，楚国有巴人。



   卷一 2 【广溪峡】杨炯 

广溪三峡首，旷望兼川陆。山路绕羊肠，江城镇鱼腹。
乔林百丈偃，飞水千寻瀑。惊浪回高天，盘涡转深谷。
汉氏昔云季，中原争逐鹿。天下有英雄，襄阳有龙伏。
常山集军旅，永安兴版筑。池台忽已倾，邦家遽沦覆。
庸才若刘禅，忠佐为心腹。设险犹可存，当无贾生哭。



   卷一 3 【巫峡】杨炯 

三峡七百里，唯言巫峡长。重岩窅不极，叠嶂凌苍苍。
绝壁横天险，莓苔烂锦章。入夜分明见，无风波浪狂。
忠信吾所蹈，泛舟亦何伤。可以涉砥柱，可以浮吕梁。
美人今何在，灵芝徒有芳。山空夜猿啸，征客泪沾裳。


   卷一 4 【西陵峡】杨炯 

绝壁耸万仞，长波射千里。盘薄荆之门，滔滔南国纪。
楚都昔全盛，高丘烜望祀。秦兵一旦侵，夷陵火潜起。
四维不复设，关塞良难恃。洞庭且忽焉，孟门终已矣。
自古天地辟，流为峡中水。行旅相赠言，风涛无极已。
及余践斯地，瑰奇信为美。江山若有灵，千载伸知己。 

   卷一 5 【从军行】杨炯 

烽火照西京，心中自不平。牙璋辞凤阙，铁骑绕龙城。
雪暗凋旗画，风多杂鼓声。宁为百夫长，胜作一书生。



   卷一 6 【刘生】杨炯 

卿家本六郡，年长入三秦。白璧酬知己，黄金谢主人。
剑锋生赤电，马足起红尘。日暮歌钟发，喧喧动四邻。


   卷一 7 【骢马】杨炯 

骢马铁连钱，长安侠少年。帝畿平若水，官路直如弦。
夜玉妆车轴，秋金铸马鞭。风霜但自保，穷达任皇天。



   卷一 8 【出塞】杨炯 

塞外欲纷纭，雌雄犹未分。明堂占气色，华盖辨星文。
二月河魁将，三千太乙军。丈夫皆有志，会见立功勋。 

   卷一 9 【有所思】杨炯 

贱妾留南楚，征夫向北燕。三秋方一日，少别比千年。
不掩嚬红缕，无论数绿钱。相思明月夜，迢递白云天。



   卷一 10 【梅花落】杨炯 

窗外一株梅，寒花五出开。影随朝日远，香逐便风来。
泣对铜钩障，愁看玉镜台。行人断消息，春恨几裴回。


   卷一 11 【折杨柳】杨炯 

边地遥无极，征人去不还。秋容凋翠羽，别泪损红颜。
望断流星驿，心驰明月关。藁砧何处在，杨柳自堪攀。



   卷一 12 【紫骝马】杨炯 

侠客重周游，金鞭控紫骝。蛇弓白羽箭，鹤辔赤茸鞦。
发迹来南海，长鸣向北州。匈奴今未灭，画地取封侯。 

   卷一 13 【战城南】杨炯 

塞北途辽远，城南战苦辛。幡旗如鸟翼，甲胄似鱼鳞。
冻水寒伤马，悲风愁杀人。寸心明白日，千里暗黄尘。



   卷一 14 【送临津房少府】杨炯 

岐路三秋别，江津万里长。烟霞驻征盖，弦奏促飞觞。
阶树含斜日，池风泛早凉。赠言未终竟，流涕忽沾裳。


   卷一 15 【送丰城王少府】杨炯 

愁结乱如麻，长天照落霞。离亭隐乔树，沟水浸平沙。
左尉才何屈，东关望渐赊。行看转牛斗，持此报张华。



   卷一 16 【送郑州周司空】杨炯 

汉国临清渭，京城枕浊河。居人下珠泪，宾御促骊歌。
望极关山远，秋深烟雾多。唯馀三五夕，明月暂经过。 

   卷一 17 【送梓州周司功】杨炯 

御沟一相送，征马屡盘桓。言笑方无日，离忧独未宽。
举杯聊劝酒，破涕暂为欢。别后风清夜，思君蜀路难。



   卷一 18 【送杨处士反初卜居曲江】杨炯 

雁门归去远，垂老脱袈裟。萧寺休为客，曹溪便寄家。
绿琪千岁树，黄槿四时花。别怨应无限，门前桂水斜。


   卷一 19 【途中】杨炯 

悠悠辞鼎邑，去去指金墉。途路盈千里，山川亘百重。
风行常有地，云出本多峰。郁郁园中柳，亭亭山上松。
客心殊不乐，乡泪独无从。 

   卷一 20 【送刘校书从军】杨炯 

天将下三宫，星门召五戎。坐谋资庙略，飞檄伫文雄。
赤土流星剑，乌号明月弓。秋阴生蜀道，杀气绕湟中。
风雨何年别，琴尊此日同。离亭不可望，沟水自西东。


   卷一 21 【游废观】杨炯 

青幛倚丹田，荒凉数百年。独知小山桂，尚识大罗天。
药败金炉火，苔昏玉女泉。岁时无壁画，朝夕有阶烟。
花柳三春节，江山四望悬。悠然出尘网，从此狎神仙。


   卷一 22 【和石侍御山庄】杨炯 

烟霞非俗宇，岩壑只幽居。水浸何曾畎，荒郊不复锄。
影浓山树密，香浅泽花疏。阔堑防斜径，平堤夹小渠。
莲房若个实，竹节几重虚。萧然隔城市，酌醴焚枯鱼。


   卷一 23 【送李庶子致仕还洛】杨炯 

此地倾城日，由来供帐华。亭逢李广骑，门接邵平瓜。
原野烟氛匝，关河游望赊。白云断岩岫，绿草覆江沙。
诏赐扶阳宅，人荣御史车。灞池一相送，流涕向烟霞。


   卷一 24 【早行】杨炯 

敞朗东方彻，阑干北斗斜。地气俄成雾，天云渐作霞。
河流才辨马，岩路不容车。阡陌经三岁，闾阎对五家。
露文沾细草，风影转高花。日月从来惜，关山犹自赊。


   卷一 25 【和崔司空伤姬人】杨炯 

昔时南浦别，鹤怨宝琴弦。今日东方至，鸾销珠镜前。
水流衔砌咽，月影向窗悬。妆匣凄馀粉，熏炉灭旧烟。
晚庭摧玉树，寒帐委金莲。佳人不再得，云日几千年。


   卷一 26 【和骞右丞省中暮望】杨炯 

故事闲台阁，仙门蔼已深。旧章窥复道，云幌肃重阴。
玄律葭灰变，青阳斗柄临。年光摇树色，春气绕兰心。
风响高窗度，流痕曲岸侵。天门总枢辖，人镜辨衣簪。
日暮南宫静，瑶华振雅音。



   卷一 27 【和酬虢州李司法】杨炯 

唇齿标形胜，关河壮邑居。寒山抵方伯，秋水面鸿胪。
君子从游宦，忘情任卷舒。风霜下刀笔，轩盖拥门闾。
平野芸黄遍，长洲鸿雁初。菊花宜泛酒，浦叶好裁书。
昔我芝兰契，悠然云雨疏。非君重千里，谁肯惠双鱼。 

   卷一 28 【和郑雠校内省眺瞩思乡怀友】杨炯 

铜门初下辟，石馆始沉研。游雾千金字，飞云五色笺。
楼台横紫极，城阙俯青田。暄入瑶房里，春回玉宇前。
霞文埋落照，风物澹归烟。翰墨三馀隙，关山四望悬。
颓峰暌酌羽，流水旷鸣弦。虽欣承白雪，终恨隔青天。



   卷一 29 【和旻上人伤果禅师】杨炯 

净业初中日，浮生大小年。无人本无我，非后亦非前。
箫鼓旁喧地，龙蛇直映天。法门摧栋宇，觉海破舟船。
书镇秦王饷，经文宋国传。声华周百亿，风烈被三千。
芜没青园寺，荒凉紫陌田。德音殊未远，拱木已生烟。


   卷一 30 【和刘侍郎入隆唐观】杨炯 

福地阴阳合，仙都日月开。山川临四险，城树隐三台。
伏槛排云出，飞轩绕涧回。参差凌倒影，潇洒轶浮埃。
百果珠为实，群峰锦作苔。悬萝暗疑雾，瀑布响成雷。
方士烧丹液，真人泛玉杯。还如问桃水，更似得蓬莱。
汉帝求仙日，相如作赋才。自然金石奏，何必上天台。 

   卷一 31 【和辅先入昊天观星瞻】杨炯 

遁甲爰皇里，星占太乙宫。天门开奕奕，佳气郁葱葱。
碧落三乾外，黄图四海中。邑居环若水，城阙抵新丰。
玉槛昆仑侧，金枢地轴东。上真朝北斗，元始咏南风。
汉君祠五帝，淮王礼八公。道书编竹简，灵液灌梧桐。
草茂琼阶绿，花繁宝树红。石楼纷似画，地镜淼如空。
桑海年应积，桃源路不穷。黄轩若有问，三月住崆峒。



   卷一 32 【和刘长史答十九兄】杨炯 

帝尧平百姓，高祖宅三秦。子弟分河岳，衣冠动缙绅。
盛名恒不陨，历代几相因。街巷涂山曲，门闾洛水滨。
五龙金作友，一子玉为人。宝剑丰城气，明珠魏国珍。
风标自落落，文质且彬彬。共许刁元亮，同推周伯仁。
石城俯天阙，钟阜对江津。骥足方遐骋，狼心独未驯。
鼓鼙鸣九域，风火集重闉。城势馀三板，兵威乏四邻。
居然混玉石，直置保松筠。耿介酬天子，危言数贼臣。
钟仪琴未奏，苏武节犹新。受禄宁辞死，扬名不顾身。
精诚动天地，忠义感明神。怪鸟俄垂翼，修蛇竟暴鳞。
来朝拜休命，述职下梁岷。善政驰金马，嘉声绕玉轮。
三荆忽有赠，四海更相亲。宫徵谐鸣石，光辉掩烛银。
山川遥满目，零露坐沾巾。友爱光天下，恩波浃后尘。
懦夫仰高节，下里继阳春。 

   卷一 33 【夜送赵纵】杨炯 

赵氏连城璧，由来天下传。送君还旧府，明月满前川。

