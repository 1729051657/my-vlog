---
title: 幽梦影
date: 2022-02-28
tags:
 - 幽梦影
categories:
 - 电子书
---





 
卷上
 
 
 

 
　　读经宜冬，其神专也；读史宜夏，其时久也；读诸子宜秋，其致别也；读诸集宜春，其机畅也。

　　经传宜独坐读；史鉴宜与友共读。

　　无善无恶是圣人；善多恶少是贤者；善少恶多是庸人；有恶无善是小人；有善无恶是仙佛。

　　天下有一人知己，可以不恨。不独人也，物亦有之。如菊以渊明为知己；梅以和靖为知己；竹以子猷为知己；莲以濂溪为知己；桃以避秦人为知己；杏以董奉为知己；石以米颠为知己；荔枝以太真为知己；茶以卢仝、陆羽为知己；香草以灵均为知己；莼鲈以季鹰为知己；瓜以邵平为知己；鸡以宋宗为知己；鹅以右军为知己；鼓以祢衡为知己；琵琶以明妃为知己……一与之订，千秋不移。若松之于秦始；鹤之于卫懿；正所谓不可与作缘者也。

　　为月忧云；书忧蠹；为花忧风雨；为才子佳人忧命薄；真是菩萨心肠。

　　花不可以无蝶；山不可以无泉；石不可以无苔；水不可以无藻；乔木不可以无藤萝；人不可以无癖。

　　春听鸟声；夏听蝉声；秋听虫声；冬听雪声；白昼听棋声；月下听箫声；山中听松风声；水际听内乃声；方不虚生此耳。若恶少斥辱；悍妻诟谇；真不若耳聋也。

　　上元须酌豪友；端午须酌丽友；七夕须酌韵友；中秋须酌淡友；重九须酌逸友。

　　鳞虫中金鱼；羽虫中紫燕；可云物类神仙，正如东方曼倩避世金马门，人不得而害之。

　　入世须学东方曼倩；出世须学佛印了元。

　　赏花宜对佳人；醉月宜对韵人；映雪宜对高人。

　　对渊博友，如读异书；对风雅友，如读名人诗文；对谨饬友，如读圣贤经传；对滑稽友，如阅传奇小说。

　　楷书须如文人；草书须如名将。行书介乎二者之间，如羊叔子缓带轻裘，正是佳处。

　　人须求可入诗；物须求可入画。

　　少年人须有老成之识见；老成人须有少年之襟怀。

　　春者天之本怀，秋者天之别调。

　　昔人云：若无花、月、美人，不愿生此世界。予益一语云：若无翰、墨、棋、酒，不必定作人身。

　　愿作木而为樗；愿在草而为蓍；愿在鸟而为鸥；愿在兽而为鹿；愿在虫而为蝶；愿在鱼而为鲲。

　　古人以冬为三余。予谓当以夏为三余——晨起者，夜之余；夜坐者，昼之余；午睡者，应酬人事之余。古人诗云“我爱夏日长。”洵不诬也。

　　庄周梦为蝴蝶，庄周之幸也；蝴蝶梦为庄周，蝴蝶之不幸也。

　　艺花可以邀蝶；垒石可以邀云；栽松可以邀风；贮水可以邀萍；筑台可以邀月；种蕉可以邀雨；植柳可以邀蝉。

　　景有言之极幽，而实萧索者，烟雨也；境有言之极雅，而实难堪者，贫病也；声有言之极韵，而实粗鄙者，卖花声也。

　　才子而富贵，定从福慧双修得来。

　　新月恨其易沉，缺月恨其迟上。

　　躬耕吾所不能，学灌园而已矣；樵薪吾所不能，学草而已矣。

　　一恨书囊易蛀；二恨夏夜有蚊；三恨月台易漏；四恨菊叶多焦；五恨松多大蚁；六恨竹多落叶；七恨桂荷易谢；八恨薜萝藏虺；九恨架花生刺；十恨河豚有毒。

　　楼上看山；城头看雪；灯前看花；舟中看霞；月下看美人；另是一番情景。

　　山之光；水之声；月之色；花之香；文人之韵致；美人之姿态；皆无可名状，无可执着。真足以摄召魂梦，颠倒情思！

　　假使梦能自主，虽千里无难命驾，可不羡长房之缩地；死者可以晤对，可不需少君之招魂；五岳可以卧游，可不俟婚嫁之尽毕。

　　以爱花之心爱美人，则领略自饶别趣；以爱美人之心爱花，则护惜倍有深情。

　　美人之胜于花者，解语也；花之胜于美人者，生香也。二者不可得兼，舍生香而取解语者也。

　　窗内人于纸窗上作字，吾于窗外观之，极佳。

　　少年读书如隙中窥月；中年读书如庭中望月；老年读书如台上玩月；皆以阅历之浅深，为所得之浅深耳。

　　吾欲致书雨师：春雨，宜始于上元节后，至清明十日前之内，及谷雨节中；夏雨，宜于每月上弦之前，及下弦之后；秋雨，宜于孟秋之上下二旬；至若三冬，正可不必雨也。

　　为浊富不若为清贫，以忧生不若以乐死。

　　天下唯鬼最富，生前囊无一文，死后每饶楮镪；天下唯鬼最尊，生前或受欺凌，死后必多跪拜。

　　蝶为才子之化身，花乃美人之别号。

　　因雪想高士；因花想美人；因酒想侠客；因月想好友；因山水想得意诗文。

　　闻鹅声如在白门；闻橹声如在三吴；闻滩声如在浙江；闻羸马项下铃铎声，如在长安道上。

　　雨之为物，能令昼短；能令夜长。

　　诗僧时复有之，若道士之能诗者，不啻空谷足音，何也？

　　当为花中之萱草；毋为鸟中之杜鹃。

　　女子自十四五岁至二十四五岁，此十年中，无论燕、秦、吴、越，其音大都娇媚动人。一睹其貌，则美恶判然矣。耳闻不如目见，于此益信。

　　寻乐境乃学仙，避苦趣乃学佛。佛家所谓极乐世界者，盖谓众苦之所不到也。

　　富贵而劳悴，不若安闲之贫贱；贫贱而骄傲，不若谦恭之富贵。

　　目不能自见；鼻不能自嗅；舌不能自舐；手不能自握，惟耳能自闻其声。

　　目不能识字，其闷尤过于盲；手不能执管，其苦更甚于哑。

　　并头联句，交颈论文，宫中应制，历使属国，皆极人间乐事。

　　《水浒传》武松诘蒋门神云：“为何不姓李。”此语殊妙。盖姓实有佳有劣——如华、如柳、如云、如苏、如乔，皆极风韵；若夫毛也、赖也、焦也、牛也，则皆尘于目而棘于耳也。

　　花之宜于目而复宜于鼻香，梅也、菊也、兰也、水仙也、珠兰也、莲也；止宜于鼻者，橼也、桂也、瑞香也、栀子也、茉莉也、木香也、玫瑰也、腊梅也。余则皆宜于目者也。花与叶俱可观者，秋海棠为最，荷次之。海棠、酴箝、虞美人、水仙，又次之。叶胜于花者，止雁来红、美人蕉而已。花与叶俱不足观者紫薇也、辛夷也。

　　高语山林者，辄不喜谈市朝事。审若此，则当并废史汉诸书而不读矣。盖诸书所载者，皆古之市朝也。

　　云之为物，或崔巍如山；或潋滟如水；或如人；或如兽；或如鸟毳；或如鱼鳞；故天下万物皆可画，惟云不能画，世所画云亦强名耳。

　　值太平世，生湖山郡，官长廉静，家道优裕，娶妇贤淑，生子聪慧。人生如此，可云全福。

　　养花胆瓶，其式之高低大小，须与花相称。而色之浅深浓淡，又须与花相反。

　　春雨如恩诏；夏雨如赦书；秋雨如挽歌。

　　十岁为神童；二十三十为才子；四十五十为名臣；六十为神仙，可谓全人矣。

　　武人不苟战，是为武中之文；文人不迂腐，是为文中之武。

　　文人讲武事，大都纸上谈兵；武将论文章，半属道听途说。

　　斗方止三种可存：佳诗文一也；新题目二也；精款式三也。

　　情必近于痴而始真；才必兼乎趣而始化。

　　凡花色之娇媚者，多不甚香；瓣之千层者，多不结实。甚矣全才之难也。兼之者，其惟莲乎。

　　著得一部新书，便是千秋大业；注得一部古书，允为万世弘功。

　　延名师，训子弟；入名山，习举业；丐名士，代捉刀，三者都无是处。

　　积画以成字，积字以成句，积句以成篇，谓之文。文体日增，至八股而遂止。如古文、如诗、如赋、如词、如曲、如说部、如传奇小说，皆自无而有。方其未有之时，固不料后来之有此一体也。逮既有此一体之后，又若天造地设，为世所应有之物。然自明以来，未见有创一体裁新人耳目者。遥计百年之后，必有其人，惜乎不及见耳。

　　云映日而成霞，泉挂岩而成瀑。所托者异，而名亦因之。此友道之所以可贵也。

　　大家之文，吾爱之、慕之，吾愿学之；名家之文，吾爱之、慕之，吾不敢学之。学大家而不得，所谓刻鹄不成，尚类鹜也；学名家而不得，则是画虎不成。反类狗矣。

　　由戒得定，由定得慧，勉强渐近自然；炼精化气，炼气化神，清虚有何渣滓。

　　虽不善书，而笔砚不可不精；虽不业医，而验方不可不存；虽不工弈，而楸枰不可不备。

　　方外不必戒酒，但须戒俗；红裙不必通文，但须得趣。

　　梅边之石宜古；松下之石宜拙；竹傍之石宜瘦；盆内之石宜巧。

　　律己宜带秋气；处世宜带春气。

　　厌催租之败意，亟宜早早完粮；喜老衲之谈禅，难免常常布施。

　　松下听琴；月下听箫；涧边听瀑布；山中听梵呗，觉耳中别有不同。

　　月下谈禅，旨趣益远；月下说剑，肝胆益真；月下论诗，风致益幽；月下对美人，情意益笃。

　　有地上之山水，有画上之山水，有梦中之山水，有胸中之山水。地上者妙在丘壑深邃；画上者妙在笔墨淋漓；梦中者妙在景象变幻；胸中者妙在位置自如。

　　一日之计种蕉；一岁之计种竹；十年之计种柳；百年之计种松。

　　春雨宜读书；夏雨宜弈棋；秋雨宜检藏；冬雨宜饮酒。

　　诗文之体，得秋气为佳；词曲之体，得春气为佳。

　　钞写之笔墨，不必过求其佳，若施之缣素，则不可不求其佳；诵读之书籍，不必过求其备，若以供稽考，则不可不求其备；游历之山水，不必过求其妙，若因之卜居，则不可不求其妙。

　　人非圣贤，安能无所不知。只知其一，惟恐不止其一，复求知其二者，上也；止知其一，因人言，始知有其二者，次也；止知其一，人言有其二而莫之信者，又其次也；止知其一，恶人言有其二者，斯下之下矣。

　　藏书不难，能看为难；看书不难，能读为难；读书不难，能用为难；能用不难，能记为难。

　　有工夫读书谓之福；有力量济人谓之福；有学问著述谓之福；无是非到耳谓之福；有多闻直谅之友谓之福。

　　人莫乐于闲，非无所事事之谓也。闲则能读书，闲则能游名胜，闲则能交益友，闲则能饮酒，闲则能著书。天下之乐，孰大于是。

　　文章是案头之山水，山水是地上之文章。

　　《水浒传》是一部怒书；《西游记》是一部悟书；《金瓶梅》是一部哀书。

　　读书最乐，若读史书，则喜少怒多，究之怒处亦乐处也。

　　发前人未发之论，方是奇书；言妻子难言之情，乃为密友。  
 


 
 
卷下
 
 
 

 
　　风流自赏，只容花鸟趋陪；真率谁知，合受烟霞供养。

　　万事可忘，难忘者名心一段；千般易淡，未淡者美酒三杯。

　　芰荷可食而亦可衣，金石可器而亦可服。

　　宜于耳复宜于目者，弹琴也，吹箫也。宜于耳不宜于目者，吹笙也，汜管也。

　　看晓妆宜于傅粉之后。

　　我不知我之前生当春秋之季，曾一识西施否；当典午之时，曾一看卫否；当义熙之世，曾一醉渊明否；当天宝之代，曾一睹太真否；当元丰之朝，曾一晤东坡否。千古之上相思者，不止此数人，而此数人则其尤甚者，故姑举之以概其余也。

　　花不可见其落，月不可见其沉，美人不可见其夭。

　　种花须见其开，待月须见其满，著书须见其成，美人须见其畅适，方有实际。否则皆为虚设。

　　以松花为粮，以松实为香，以松枝为麈尾，以松阴为步障，以松涛为鼓吹。山居得乔松百余章，真乃受用不尽。

　　玩月之法：皎洁则宜仰观，朦胧则宜俯视。

　　凡事不宜刻，若读书则不可不刻；凡事不宜贪，若买书则不可不贪；凡事不宜痴，若行善则不可不痴。

　　酒可好不可骂座，色可好不可伤生，财可好不可昧心，气可好不可越理。

　　文名可以当科第，俭德可以当货财，清闲可以当寿考。

　　不独诵其诗，读其书，是尚友古人，即观其字画，亦是尚友古人处。

　　无益之施舍，莫过于斋僧；无益之诗文，莫过于祝寿。

　　妾美不如妻贤，钱多不如境顺。

　　创新庵不若修古庙，读生书不若温旧业。

　　字与画同出一原。观六书始于象形，则可知已。

　　忙人园亭，宜与住宅相连；闲人园亭，不妨与住宅相远。

　　酒可以当茶，茶不可以当酒；诗可以当文，文不可以当诗；曲可以当词，词不可以当曲；月可以当灯，灯不可以当月；笔可以当口，口不可以当笔；婢可以当奴，奴不可以当婢。

　　胸中小不平，可以酒消之；世间大不平，非剑不能消也。

　　不得已而谀之者，宁以口，毋以笔；不可耐而骂之者，亦宁以口，毋以笔。

　　多情者必好色，而好色者未必尽属多情；红颜者必薄命，而薄命者未必尽属红颜；能诗者必好酒，而好酒者未必尽属能诗。

　　梅令人高，兰令人幽，菊令人野，莲令人淡，春海棠令人艳，牡丹令人豪，蕉与竹令人韵，秋海棠令人媚，松令人逸，桐令人清，柳令人感。

　　物之能感人者，在天莫如月，在乐莫如琴，在动物莫如鸟，在植物莫如柳。

　　涉猎虽曰无用，犹胜于不通古今；清高固然可嘉，莫流于不识时务。

　　所谓美人者：以花为貌，以鸟为声，以月为神，以柳为态，以玉为骨，以冰雪为肤，以秋水为姿，以诗词为心。吾无间然矣。

　　蝇集人面，蚊嘬人肤，不知以人为何物。

　　有山林隐逸之乐而不知享者，渔樵也，农圃也，缁黄也；有园亭姬妾之乐，而不能享、不善享者，富商也、大僚也。

　　黎举云：“欲令梅聘海棠，橙枨臣樱桃，以芥嫁笋，但时不同耳。”予谓物各有偶，拟必于伦。今之嫁娶，殊觉未当。如梅之为物，品最清高；棠之为物，姿极妖艳。即使同时，亦不可为夫妇。不若梅聘梨花，海棠嫁杏，橼臣佛手，荔枝臣樱桃，秋海棠嫁雁来红，庶几相称耳。至若以芥嫁笋，笋如有知，必受河东狮子之累矣。

　　五色有太过有不及，惟黑与白无太过。

　　阅《水浒传》，至鲁达打镇关西，武松打虎，因思人生必有一桩快意事，方不枉生一场。即不能有其事，亦须著得一种得意之书，庶几无憾耳。

　　春风如酒，夏风如茗，秋风如烟，如姜芥。

　　鸟声之最佳者，画眉第一，黄鹂、百舌次之。然黄鹂、百舌，世未有笼而畜之者，其殆高士之俦，可闻而不可屈者耶。

　　不治生产，其后必致累人；专务交游，其后必致累己。

　　昔人云：妇人识字，多致诲淫。予谓此非识字之过也。盖识字则非无闻之人，其淫也，人易得而知耳。

　　善读书者无之而非书：山水亦书也，棋酒亦书也，花月亦书也；善游山水者，无之而非山水，书史亦山水也，诗酒亦山水也，花月亦山水也。

　　园亭之妙，在邱壑布置，不在雕绘琐屑。往往见人家园子屋脊墙头，雕砖镂瓦，非不穷极工巧，然未久即坏，坏后极难修葺，是何如朴素之为佳乎。

　　清宵独坐，邀月言愁；良夜孤眠，呼蛩语恨。

　　官声陋于舆论。豪右之口，与寒乞之口，俱不得其真；花案定于成心。艳媚之评，与寝陋之评，概恐失其实。

　　胸藏邱壑，城市不异山林；兴寄烟霞，阎浮有如蓬岛。

　　多情者不以生死易心，好饮者不以寒暑改量，喜读书者不以忙闲作辍。

　　蛛为蝶之敌国，驴为马之附庸。

　　立品须法乎宋人之道学，涉世宜参以晋代之风流。

　　古谓禽兽亦知人伦。予谓匪独禽兽也，即草木亦复有之。牡丹为王，芍药为相，其君臣也；南山之乔，北山之梓，其父子也；荆之闻分而枯，闻不分而活，其兄弟也；莲之并蒂，其夫妇也；兰之同心，其朋友也。

　　豪杰易于圣贤，文人多于才子。

　　牛与马，一仕而一隐也；鹿与豕，一仙而一凡也。

　　古今至文，皆血泪所成。

　　情之一字，所以维持世界；才之一字，所以粉饰乾坤。

　　有青山方有绿水，水惟借色于山；有美酒便有佳诗，诗亦乞灵于酒。

　　严君平以卜讲学者也；孙思邈以医讲学者也；诸葛武侯以出师讲学者也。

　　镜不幸而遇嫫母；砚不幸而遇俗子；剑不幸而遇庸将；皆无可奈何之事。

　　天下无书则已；有则必当读；无酒则已，有则必当饮；无名山则已，有则必当游；无花月则已，有则必当赏玩；无才子佳人则已，有则必当爱慕怜惜。

　　秋虫春鸟，尚能调声弄舌，时吐好音。我辈搦管拈毫，岂可甘作鸦鸣牛喘！

　　媸颜陋质，不与镜为仇者，亦以镜为无知之死物耳。使镜而有知，必遭扑破矣。

　　作文之法：意之曲折者，宜写之以显浅之词；理之显浅者，宜运之以曲折之笔；题之熟者，参之以新奇之想；题之庸者，深之以关系之论。至于窘者舒之使长，缛者删之使简，俚者文之使雅，闹者摄之使静，皆所谓裁制也。

　　笋为蔬中尤物；荔枝为果中尤物；蟹为水族中尤物；酒为饮食中尤物；月为天文中尤物；西湖为山水中尤物；词曲为文字中尤物。

　　买得一本好花，犹且爱怜而护惜之，矧其为解语花乎？

　　观手中便面，足以知其人之雅俗，足以识其人之交游。

　　水为至污之所会归，火为至污之所不到。若变不洁而为至洁，则水火皆然。

　　貌有丑而可观者，有虽不丑而不足观者；文有不通而可爱者，有虽通而极可厌者。此未易与浅人道也。

　　游玩山水，亦复有缘。苟机缘未至，则虽近在数十里之内，亦无暇到也。

　　贫而无谄，富而无骄，古人之所贤也；贫而无骄，富而无谄，今人之所少也。足以知世风之降矣。

　　昔人欲以十年读书，十年游山，十年检藏。予谓检藏尽可不必十年，只二三载足矣。若读书与游山，虽或相倍蓰，恐亦不足以偿所愿也。必也如黄九烟前辈之所云“人生必三百岁”，而后可乎。

　　宁为小人之所骂，毋为君子之所鄙；宁为盲主司之所摈弃，毋为诸名宿之所不知。

　　傲骨不可无，傲心不可有。无傲骨则近于鄙夫，有傲心不得为君子。

　　蝉是虫中之夷齐，蜂为虫中之管晏。

　　镜中之影，着色人物也；月下之影，写意人物也。镜中之影，钩边画也；月下之影，没骨画也。月中山河之影，天文中地理也；水中星月之象，地理中天文也。

　　能读无字之书，方可得惊人妙句；能会难通之解，方可参最上禅机。

　　若无诗酒，则山水为具文；若无佳丽，则花月皆虚设。

　　才子而美姿容，佳人而工著作，断不能永年者，匪独为造物之所忌。盖此种原不独为一时之宝，乃古今万世之宝，故不欲久留人世取亵耳。

　　闲人之砚固欲其佳，而忙人之砚尤不可不佳；娱情之妾固欲其美，而广嗣之妾亦不可不美。

　　才子遇才子，每有怜才之心；美人遇美人，必无惜美之意。我愿来世托生为绝代佳人，一反其局而后快。

　　予尝欲建一无遮大会，一祭历代才子，一祭历代佳人。俟遇有真正高僧，即当为之。

　　圣贤者，天地之替身。

　　掷升官图，所重在德，所忌在赃。何一登仕版，辄与之相反耶？

　　动物中有三教焉：蛟龙麟凤之属，近于儒者也；猿狐鹤鹿之属，近于仙者也；狮子牯牛之属，近于释者也。植物中有三教焉；竹梧兰蕙之属，近于儒者也；蟠桃老桂之属，近于仙者也；莲花葡萄之属，近于释者也。

　　佛氏云：“日月在须弥山腰。”果尔则日月必是绕山横行而后可。苟有升有降，必为山巅所碍矣。又云：“地上有阿耨达池，其水四出，流入诸印度。”又云：“地轮之下为水轮，水轮之下为风轮，风轮之下为空轮。”余谓此皆喻言人身也：须弥山喻人首，日月喻两目，池水四出喻血脉流通，地轮喻此身，水为便溺，风为泄气。此下则无物矣。

　　予尝偶得句，亦殊可喜，惜无佳对，遂未成诗。其一为“枯叶带虫飞”，其一为“乡月大于城”。姑存之以俟异日。

　　“空山无人，水流花开”二句，极琴心之妙境：“胜固欣然，败亦可喜”二句，极手谈之妙境：“帆随湘转，望衡九面”二句，极泛舟之妙境。“胡然而天，胡然而帝”二句，极美人之妙境。

　　镜与水之影，所受者也；日与灯之影，所施者也，月之有影，则在天者为受而在地者为施也。

　　水之为声有四：有瀑布声，有流泉声，有滩声，有沟浍声；风之为声有三：有松涛声，有秋草声，有波浪声；雨之为声有二：有梧蕉荷叶上声，有承檐溜筒中声。

　　文人每好鄙薄富人，然于诗文之佳者，又往往以金玉珠玑锦绣誉之，则又何也？

　　能闲世人之所忙者，方能忙世人之所闲。

　　居城市中，当以画幅当山水，以盆景当苑囿，以书籍当友朋。

　　邻居须得良朋始佳。若田夫樵子，仅能办五谷而测晴雨，久且数，未免生厌矣。而友之中，又当以能诗为第一，能谈次之，能画次之，能歌又次之，解觞政者又次之。

　　玉兰，花中之伯夷也。葵，花中之伊尹也。莲，花中柳下惠也。鹤，鸟中之伯夷也。鸡，鸟中之伊尹也。莺，鸟中之柳下惠也。

　　无其罪而虚受恶名者，蠹鱼也；有其罪而恒逃清议者，蜘蛛也。

　　黑与白交，黑能污白，白不能掩黑；香与臭混，臭能胜香，香不能敌臭。此君子小人相攻之大势也。

　　耻之一字，所以治君子；痛之一字，所以治小人。

　　镜不能自照，衡不能自权，剑不能自击。

　　古人云：“诗必穷而后工”。盖穷则语多感慨，易于见长耳。若富贵中人，既不可忧贫叹贱，所谈者不过风云月露而已，诗安得佳？苟思所变，计惟有出游一法，即以所见之山川风土物产人情，或当疮痍兵燹之余，或值旱涝灾耸之后，无一不可寓之诗中，借他人之穷愁，以供我之咏叹，则诗亦不必待穷而后工也。  
